<html lang="EL"><head><meta content="EL" name="DC.language"><meta content="EUR-Lex - 32002L0058 - EL" name="DC.title"><meta content="εσωτερική αγορά, προσέγγιση των νομοθεσιών, προστασία των καταναλωτών, τηλεπικοινωνίες, επεξεργασία δεδομένων, προσωπικά στοιχεία, προστασία της ιδιωτικής ζωής, ηλεκτρονικό ταχυδρομείο, τηλεπικοινωνία, δίκτυο διαβίβασης, προσέγγιση των νομοθεσιών, ηλεκτρονικός εξοπλισμός, προστασία δεδομένων, " name="DC.subject"><meta content="Οδηγία 2002/58/ΕΚ του Ευρωπαϊκού Κοινοβουλίου και του Συμβουλίου, της 12ης Ιουλίου 2002, σχετικά με την επεξεργασία των δεδομένων προσωπικού χαρακτήρα και την προστασία της ιδιωτικής ζωής στον τομέα των ηλεκτρονικών επικοινωνιών (οδηγία για την προστασία ιδιωτικής ζωής στις ηλεκτρονικές επικοινωνίες)  " name="DC.description"><meta content="text/html; charset=UTF-8" http-equiv="Content-Type" name="DC.type"><meta content="Επίσημη Εϕημερίδα αριθ. L 201 της 31/07/2002 σ. 0037 - 0047; " name="DC.source"><meta content="OPOCE" name="DC.publisher"><meta content="http://europa.eu.int/eur-lex/lex/LexUriServ/LexUriServ.do?uri=CELEX:32002L0058:EL:HTML" name="DC.identifier" scheme="URI"><style media="all" type="text/css">@import url(./../../../../css/generic.css);
</style><link href="CELEX-32002L0058-EL-TXT_files/generic-print.css" media="print" rel="stylesheet" type="text/css"><title>EUR-Lex - 32002L0058 - EL</title></head><body>
<div id="banner">
<a name="top" shape="rect"></a>
<div class="bglang">
<p class="bglang">
<a accesskey="8" class="langue" href="http://eur-lex.europa.eu/legal-content/editorial/legal_notice.htm" shape="rect"><b>Avis juridique important</b></a>
<br clear="none">
</p>
</div>
<div class="bgtool">
<em class="none">|</em>
</div>
</div>
<a name="top" shape="rect"></a>
<h1>32002L0058</h1>
<p>
<strong>Οδηγία 2002/58/ΕΚ του Ευρωπαϊκού Κοινοβουλίου και του 
Συμβουλίου, της 12ης Ιουλίου 2002, σχετικά με την επεξεργασία των 
δεδομένων προσωπικού χαρακτήρα και την προστασία της ιδιωτικής ζωής στον
 τομέα των ηλεκτρονικών επικοινωνιών (οδηγία για την προστασία ιδιωτικής
 ζωής στις ηλεκτρονικές επικοινωνίες)  </strong>
<br clear="none">
<em>
<br clear="none">Επίσημη Εϕημερίδα αριθ. L 201 της 31/07/2002 σ. 0037 - 0047<br clear="none"> </em>
</p>
<br clear="none">
<div id="TexteOnly">
<p>
<txt_te>
</txt_te></p><p>Οδηγία 2002/58/ΕΚ του Ευρωπαϊκού Κοινοβουλίου και του Συμβουλίου</p><p>της 12ης Ιουλίου 2002</p><p>σχετικά
 με την επεξεργασία των δεδομένων προσωπικού χαρακτήρα και την προστασία
 της ιδιωτικής ζωής στον τομέα των ηλεκτρονικών επικοινωνιών (οδηγία για
 την προστασία ιδιωτικής ζωής στις ηλεκτρονικές επικοινωνίες)</p><p></p><p>ΤΟ ΕΥΡΩΠΑΪΚΟ ΚΟΙΝΟΒΟΥΛΙΟ ΚΑΙ ΤΟ ΣΥΜΒΟΥΛΙΟ ΤΗΣ ΕΥΡΩΠΑΪΚΗΣ ΕΝΩΣΗΣ,</p><p>Έχοντας υπόψη:</p><p>τη συνθήκη για την ίδρυση της Ευρωπαϊκής Κοινότητας, και ιδίως το άρθρο 95,</p><p>την πρόταση της Επιτροπής(1),</p><p>τη γνώμη της Οικονομικής και Κοινωνικής Επιτροπής(2),</p><p>Αφού ζητήθηκε η γνώμη της Επιτροπής των Περιφερειών,</p><p>Αποφασίζοντας σύμφωνα με τη διαδικασία του άρθρου 251 της συνθήκης(3),</p><p>Εκτιμώντας τα ακόλουθα:</p><p>(1)
 Η οδηγία 95/46/ΕΚ του Ευρωπαϊκού Κοινοβουλίου και του Συμβουλίου, της 
24ης Οκτωβρίου 1995, για την προστασία των φυσικών προσώπων έναντι της 
επεξεργασίας δεδομένων προσωπικού χαρακτήρα και για την ελεύθερη 
κυκλοφορία των δεδομένων αυτών(4), επιβάλλει στα κράτη μέλη την 
υποχρέωση να διασφαλίζουν τα δικαιώματα και τις ελευθερίες των φυσικών 
προσώπων όσον αφορά την επεξεργασία δεδομένων προσωπικού χαρακτήρα, και 
ιδίως το δικαίωμα σεβασμού της ιδιωτικής τους ζωής, προκειμένου να 
διασφαλίζεται η ελεύθερη κυκλοφορία των δεδομένων προσωπικού χαρακτήρα 
στην Κοινότητα.</p><p>(2) Επιδίωξη της παρούσας οδηγίας είναι να 
σεβαστεί τα θεμελιώδη δικαιώματα, τηρεί δε τις βασικές αρχές που 
αναγνωρίζονται ιδίως από τον Χάρτη Θεμελιωδών Δικαιωμάτων της Ευρωπαϊκής
 Ένωσης. Συγκεκριμένα, η παρούσα οδηγία επιδιώκει να διασφαλισθεί η 
πλήρης τήρηση των δικαιωμάτων που προβλέπονται στα άρθρα 7 και 8 του 
χάρτη αυτού.</p><p>(3) Το απόρρητο των επικοινωνιών κατοχυρώνεται 
σύμφωνα με τις διεθνείς πράξεις για τα ανθρώπινα δικαιώματα, ιδίως την 
ευρωπαϊκή σύμβαση περί προστασίας των δικαιωμάτων του ανθρώπου και των 
θεμελιωδών ελευθεριών και με τα συντάγματα των κρατών μελών.</p><p>(4) Η
 οδηγία 97/66/ΕΚ του Ευρωπαϊκού Κοινοβουλίου και του Συμβουλίου, της 
15ης Δεκεμβρίου 1997, περί επεξεργασίας των δεδομένων προσωπικού 
χαρακτήρα και της προστασίας της ιδιωτικής ζωής στον τηλεπικοινωνιακό 
τομέα(5), απέδωσε τις αρχές που καθορίζονται στην οδηγία 95/46/ΕΚ με τη 
μορφή συγκεκριμένων κανόνων για τον τομέα των τηλεπικοινωνιών. Η οδηγία 
97/66/ΕΚ πρέπει να προσαρμοσθεί στις εξελίξεις των αγορών και των 
τεχνολογιών των υπηρεσιών ηλεκτρονικών επικοινωνιών, προκειμένου να 
παρέχει το ίδιο επίπεδο προστασίας των προσωπικών δεδομένων και της 
ιδιωτικής ζωής σε όλους τους χρήστες υπηρεσιών επικοινωνιών διαθέσιμων 
στο κοινό, ανεξάρτητα από τις χρησιμοποιούμενες τεχνολογίες. Η εν λόγω 
οδηγία θα πρέπει, ως εκ τούτου, να καταργηθεί και να αντικατασταθεί από 
την παρούσα οδηγία.</p><p>(5) Στην Κοινότητα εισάγονται επί του παρόντος
 νέες προηγμένες ψηφιακές τεχνολογίες στα δημόσια δίκτυα επικοινωνίας, 
οι οποίες δημιουργούν ειδικές απαιτήσεις όσον αφορά την προστασία των 
δεδομένων προσωπικού χαρακτήρα και της ιδιωτικής ζωής του χρήστη. Η 
ανάπτυξη της κοινωνίας των πληροφοριών χαρακτηρίζεται από την καθιέρωση 
νέων υπηρεσιών ηλεκτρονικών επικοινωνιών. Η πρόσβαση σε ψηφιακά κινητά 
δίκτυα είναι πλέον διαθέσιμη και οικονομικά προσιτή στο ευρύ κοινό. Τα 
εν λόγω ψηφιακά δίκτυα διαθέτουν σημαντική χωρητικότητα και δυνατότητες 
επεξεργασίας των προσωπικών δεδομένων. Η επιτυχής διασυνοριακή ανάπτυξη 
των υπηρεσιών αυτών εξαρτάται εν μέρει από την πεποίθηση των χρηστών ότι
 δεν διακυβεύεται η ιδιωτική τους ζωή.</p><p>(6) Το Διαδίκτυο ανατρέπει 
τις παραδοσιακές δομές της αγοράς παρέχοντας ενιαία, παγκόσμια υποδομή 
για την παροχή ευρέος φάσματος υπηρεσιών ηλεκτρονικών επικοινωνιών. Οι 
διαθέσιμες στο κοινό υπηρεσίες επικοινωνιών στο Διαδίκτυο δημιουργούν 
νέες δυνατότητες για τους χρήστες αλλά και νέους κινδύνους για τα 
προσωπικά τους δεδομένα και την ιδιωτική τους ζωή.</p><p>(7) Στην 
περίπτωση των δημόσιων δικτύων επικοινωνίας, θα πρέπει να θεσπισθούν 
ειδικές νομοθετικές, κανονιστικές και τεχνικές διατάξεις προκειμένου να 
προστατευθούν τα θεμελιώδη δικαιώματα και οι ελευθερίες των φυσικών 
προσώπων, καθώς και τα έννομα συμφέροντα των νομικών προσώπων, ιδίως 
έναντι των αυξανομένων δυνατοτήτων αυτόματης αποθήκευσης και 
επεξεργασίας δεδομένων που αφορούν συνδρομητές και χρήστες.</p><p>(8) Οι
 νομοθετικές, κανονιστικές και τεχνικές διατάξεις που έχουν θεσπίσει τα 
κράτη μέλη όσον αφορά την προστασία των δεδομένων προσωπικού χαρακτήρα, 
της ιδιωτικής ζωής και των εννόμων συμφερόντων των νομικών προσώπων στον
 τομέα των ηλεκτρονικών επικοινωνιών θα πρέπει να εναρμονισθούν ώστε να 
αποφεύγονται τα εμπόδια στην εσωτερική αγορά για τις ηλεκτρονικές 
επικοινωνίες, σύμφωνα με το άρθρο 14 της συνθήκης. Η εναρμόνιση θα 
πρέπει να περιορίζεται στις απαραίτητες απαιτήσεις που αποβλέπουν στο να
 μην εμποδίζεται η προαγωγή και η ανάπτυξη νέων υπηρεσιών και δικτύων 
ηλεκτρονικής επικοινωνίας μεταξύ των κρατών μελών.</p><p>(9) Τα 
ενδιαφερόμενα κράτη μέλη, οι ενδιαφερόμενοι προμηθευτές και χρήστες, 
καθώς και οι αρμόδιοι κοινοτικοί οργανισμοί, θα πρέπει να συνεργάζονται 
για την εγκατάσταση και την ανάπτυξη των σχετικών τεχνολογικών μέσων, 
όπου αυτό είναι απαραίτητο, για την εφαρμογή των εγγυήσεων που 
προβλέπονται από την παρούσα οδηγία, λαμβάνοντας ιδιαίτερα υπόψη τους 
στόχους της ελαχιστοποίησης επεξεργασίας δεδομένων προσωπικού χαρακτήρα 
και της χρήσης ανώνυμων ή ψευδώνυμων δεδομένων, όπου αυτό είναι δυνατό.</p><p>(10)
 Στον τομέα των ηλεκτρονικών επικοινωνιών, η οδηγία 95/46/ΕΚ εφαρμόζεται
 ιδίως σε όλα τα ζητήματα που αφορούν την προστασία των θεμελιωδών 
δικαιωμάτων και ελευθεριών που δεν καλύπτονται ρητά από τις διατάξεις 
της παρούσας οδηγίας, συμπεριλαμβανομένων των υποχρεώσεων του υπεύθυνου 
επεξεργασίας και των ατομικών δικαιωμάτων. Η οδηγία 95/46/ΕΚ εφαρμόζεται
 στις υπηρεσίες ηλεκτρονικών επικοινωνιών που δεν απευθύνονται στο ευρύ 
κοινό.</p><p>(11) Η παρούσα οδηγία, όπως και η οδηγία 95/46/ΕΚ, δεν 
υπεισέρχεται σε θέματα προστασίας των θεμελιωδών δικαιωμάτων και 
ελευθεριών που συνδέονται με δραστηριότητες οι οποίες δεν διέπονται από 
το κοινοτικό δίκαιο. Επομένως, δεν αλλάζει την υφιστάμενη ισορροπία 
ανάμεσα στο δικαίωμα του ατόμου στην ιδιωτική ζωή και τη δυνατότητα των 
κρατών μελών να θεσπίζουν μέτρα όπως αυτά που αναφέρονται στο άρθρο 15 
παράγραφος 1 της παρούσας οδηγίας, εφόσον είναι αναγκαία για την 
προστασία της δημόσιας ασφάλειας, της εθνικής άμυνας, της ασφάλειας του 
κράτους (περιλαμβανομένης της οικονομικής ευημερίας του κράτους εφόσον 
οι δραστηριότητες συνδέονται με θέματα ασφάλειας του κράτους) και την 
εφαρμογή του ποινικού δικαίου. Ως εκ τούτου, η παρούσα οδηγία δεν θίγει 
τη δυνατότητα των κρατών μελών να προβαίνουν σε νόμιμη παρακολούθηση των
 ηλεκτρονικών επικοινωνιών ή να λαμβάνουν άλλα μέτρα, όταν αυτό είναι 
αναγκαίο, για οποιονδήποτε από τους προαναφερόμενους σκοπούς και σύμφωνα
 με την ευρωπαϊκή σύμβαση για την προάσπιση των δικαιωμάτων του ανθρώπου
 και των θεμελιωδών ελευθεριών, όπως ερμηνεύθηκε από τις αποφάσεις του 
Ευρωπαϊκού Δικαστηρίου για τα Δικαιώματα του Ανθρώπου. Τα μέτρα αυτά 
πρέπει να είναι κατάλληλα, αυστηρώς ανάλογα των προς επίτευξη σκοπών και
 αναγκαία στα πλαίσια μιας δημοκρατικής κοινωνίας και θα πρέπει επίσης 
να υπόκεινται σε επαρκείς διασφαλίσεις σύμφωνα με την ευρωπαϊκή σύμβαση 
για την προάσπιση των δικαιωμάτων του ανθρώπου και των θεμελιωδών 
ελευθεριών.</p><p>(12) Οι συνδρομητές των διαθέσιμων στο κοινό υπηρεσιών
 ηλεκτρονικών επικοινωνιών μπορεί να είναι φυσικά ή νομικά πρόσωπα. 
Συμπληρώνοντας την οδηγία 95/46/ΕΚ, η παρούσα οδηγία αποβλέπει στην 
προστασία των θεμελιωδών δικαιωμάτων των φυσικών προσώπων, και 
ειδικότερα του δικαιώματος στην ιδιωτική ζωή, καθώς επίσης και των 
έννομων συμφερόντων των νομικών προσώπων. Η παρούσα οδηγία δεν 
συνεπάγεται υποχρέωση των κρατών μελών να επεκτείνουν την εφαρμογή της 
οδηγίας 95/46/ΕΚ στην προστασία των εννόμων συμφερόντων των νομικών 
προσώπων. Η εν λόγω προστασία εξασφαλίζεται με την ισχύουσα κοινοτική 
και εθνική νομοθεσία.</p><p>(13) Η συμβατική σχέση μεταξύ συνδρομητή και
 παρόχου υπηρεσιών μπορεί να συνεπάγεται περιοδική ή εφ' άπαξ πληρωμή 
λόγω ή ενόψει παροχής υπηρεσίας. Οι προπληρωμένες κάρτες θεωρούνται 
επίσης ως σύμβαση.</p><p>(14) Τα δεδομένα θέσης μπορεί να αναφέρονται 
στο γεωγραφικό πλάτος, το γεωγραφικό μήκος και το υψόμετρο του 
τερματικού εξοπλισμού του χρήστη, στην κατεύθυνση της κίνησής του, στο 
επίπεδο ακρίβειας των πληροφοριών περί της θέσης, στον προσδιορισμό της 
γεωγραφικής ζώνης του δικτύου στο οποίο βρίσκεται ο τερματικός 
εξοπλισμός σε μια δεδομένη χρονική στιγμή και στο χρόνο που καταγράφηκαν
 οι πληροφορίες περί της θέσης.</p><p>(15) Μια επικοινωνία μπορεί να 
περιλαμβάνει τυχόν πληροφορίες περί του ονόματος, της αρίθμησης ή της 
διεύθυνσης που παρέχουν ο αποστολέας ή ο χρήστης μιας σύνδεσης, 
προκειμένου να πραγματοποιήσουν την επικοινωνία. Τα δεδομένα κίνησης 
μπορούν να περιλαμβάνουν τυχόν μεταφράσεις αυτών των πληροφοριών από το 
δίκτυο, διά του οποίου διαβιβάζεται η επικοινωνία, προκειμένου να 
μεταδοθεί. Τα δεδομένα κίνησης μπορεί, μεταξύ άλλων, να αναφέρονται στη 
δρομολόγηση, τη διάρκεια, το χρόνο ή το μέγεθος μιας επικοινωνίας, στο 
πρωτόκολλο που χρησιμοποιείται, στη θέση του τερματικού εξοπλισμού του 
πομπού ή του δέκτη, στο δίκτυο από το οποίο προέρχεται ή στο οποίο 
καταλήγει η επικοινωνία, στην αρχή, το τέλος ή τη διάρκεια μιας 
σύνδεσης. Μπορεί επίσης να συνίστανται στο σχήμα με το οποίο η 
επικοινωνία μεταβιβάζεται από το δίκτυο.</p><p>(16) Οι πληροφορίες που 
είναι μέρος μιας υπηρεσίας ραδιοτηλεοπτικών μεταδόσεων που παρέχεται 
μέσω δημόσιου δικτύου επικοινωνιών προορίζονται για δυνάμει απεριόριστο 
ακροατήριο και δεν αποτελούν επικοινωνία κατά την έννοια της παρούσας 
οδηγίας. Ωστόσο, σε περιπτώσεις όπου ο μεμονωμένος συνδρομητής ή χρήστης
 που λαμβάνει τέτοιες πληροφορίες μπορεί να εντοπιστεί, παραδείγματος 
χάριν στις υπηρεσίες βίντεο κατά παραγγελία, οι πληροφορίες που 
μεταβιβάζονται εμπίπτουν στην έννοια της επικοινωνίας για τους σκοπούς 
της παρούσας οδηγίας.</p><p>(17) Για τους σκοπούς της παρούσας οδηγίας, η
 συγκατάθεση του χρήστη ή του συνδρομητή, ανεξάρτητα αν αυτός είναι 
φυσικό ή νομικό πρόσωπο, πρέπει να έχουν την ίδια έννοια με τη 
συγκατάθεση του προσώπου στο οποίο αναφέρονται τα δεδομένα, όπως 
ορίζεται και περαιτέρω προσδιορίζεται στην οδηγία 95/46/EK. Η 
συγκατάθεση δύναται να παρέχεται με κάθε πρόσφορο τρόπο που επιτρέπει 
την ελεύθερη και ενημερωμένη έκφραση των επιθυμιών του χρήστη, όπως με 
τη συμπλήρωση τετραγωνιδίου κατά την επίσκεψη ιστοσελίδας του 
Διαδικτύου.</p><p>(18) Υπηρεσίες προστιθεμένης αξίας μπορούν, 
παραδείγματος χάριν, να συνίστανται σε συμβουλές για φθηνότερα πακέτα 
προσφορών, οδική καθοδήγηση, πληροφορίες για την κυκλοφορία, πρόγνωση 
του καιρού και τουριστικές πληροφορίες.</p><p>(19) Η εφαρμογή ορισμένων 
απαιτήσεων σχετικά με την ένδειξη της ταυτότητας και τον περιορισμό 
αναγνώρισης καλούσας και συνδεδεμένης γραμμής, και σχετικά με τις 
αυτόματα προωθούμενες κλήσεις στις γραμμές συνδρομητών που συνδέονται με
 αναλογικά κέντρα, δεν θα πρέπει να είναι υποχρεωτική σε ειδικές 
περιπτώσεις όπου μια τέτοια εφαρμογή θα ήταν τεχνικά αδύνατη ή θα 
απαιτούσε δυσανάλογα οικονομική επιβάρυνση. Επειδή είναι σημαντικό για 
τα ενδιαφερόμενα μέρη να ενημερώνονται γι' αυτές τις περιπτώσεις, τα 
κράτη μέλη θα πρέπει να τις κοινοποιούν στην Επιτροπή.</p><p>(20) Οι 
πάροχοι υπηρεσιών θα πρέπει να λαμβάνουν τα κατάλληλα μέτρα για να 
κατοχυρώνεται η ασφάλεια των υπηρεσιών τους, ενδεχομένως από κοινού με 
τον φορέα παροχής του δικτύου, και να πληροφορούν τους συνδρομητές για 
τυχόν ιδιαίτερους κινδύνους παραβίασης της ασφάλειας του δικτύου. 
Τέτοιοι κίνδυνοι ενδέχεται να προκύψουν κυρίως για τις υπηρεσίες 
ηλεκτρονικών επικοινωνιών σε ένα ανοικτό δίκτυο, όπως το Διαδίκτυο ή η 
αναλογική κινητή τηλεφωνία. Έχει πολύ μεγάλη σημασία για τους 
συνδρομητές και τους χρήστες τέτοιων υπηρεσιών να είναι πλήρως 
ενημερωμένοι από τον πάροχο των υπηρεσιών τους σχετικά με τους 
υφιστάμενους κινδύνους ασφαλείας που δεν αντιμετωπίζονται με μέτρα που 
δύναται να λάβει ο πάροχος υπηρεσιών. Οι πάροχοι υπηρεσιών που 
προσφέρουν διαθέσιμες στο κοινό υπηρεσίες επικοινωνιών μέσω του 
Διαδικτύου, θα πρέπει να ενημερώνουν τους χρήστες και τους συνδρομητές 
σχετικά με τα μέτρα προστασίας που μπορούν να λαμβάνουν για την ασφάλεια
 των επικοινωνιών τους, για παράδειγμα χρησιμοποιώντας συγκεκριμένους 
τύπους λογισμικού ή τεχνολογίες κρυπτογράφησης. Η απαίτηση να 
ενημερώνονται οι συνδρομητές για ιδιαίτερους κινδύνους ασφάλειας δεν 
απαλλάσσει τους παρόχους υπηρεσιών από την υποχρέωση να λαμβάνουν, με 
ίδιες δαπάνες, κατάλληλα και άμεσα μέτρα για να αποτρέπονται τυχόν νέοι,
 απρόβλεπτοι κίνδυνοι ασφάλειας και να αποκαθίσταται το κανονικό επίπεδο
 ασφάλειας της υπηρεσίας. Η παροχή πληροφοριών για τους κινδύνους 
ασφάλειας στον συνδρομητή θα πρέπει να είναι δωρεάν, εκτός από τυχόν 
συμβολικό τίμημα το οποίο μπορεί να οφείλει ο συνδρομητής όταν δέχεται ή
 συλλέγει τις πληροφορίες, παραδείγματος χάριν, όταν φορτώνει ένα μήνυμα
 ηλεκτρονικού ταχυδρομείου. Η ασφάλεια εκτιμάται σύμφωνα με το άρθρο 17 
της οδηγίας 95/46/ΕΚ.</p><p>(21) Θα πρέπει να ληφθούν μέτρα για την 
παρεμπόδιση της άνευ αδείας πρόσβασης στις επικοινωνίες, προκειμένου να 
προστατεύεται το απόρρητο των επικοινωνιών, συμπεριλαμβανομένων τόσο των
 περιεχομένων όσο και κάθε δεδομένου που αναφέρεται στις επικοινωνίες 
αυτές, μέσω του δημοσίου δικτύου επικοινωνιών και των διαθέσιμων στο 
κοινό υπηρεσιών επικοινωνιών. Η εθνική νομοθεσία σε ορισμένα κράτη μέλη 
απαγορεύει μόνον την εσκεμμένη και άνευ αδείας πρόσβαση στις 
επικοινωνίες.</p><p>(22) Η απαγόρευση της αποθήκευσης των επικοινωνιών 
από πρόσωπα άλλα πέραν των χρηστών ή χωρίς τη συγκατάθεσή τους δεν 
αποκλείει την τυχόν αυτόματη, ενδιάμεση και παροδική αποθήκευση των 
πληροφοριών εφόσον αυτή γίνεται με μοναδικό σκοπό την πραγματοποίηση της
 μετάδοσης στο ηλεκτρονικό δίκτυο επικοινωνιών και υπό την προϋπόθεση 
ότι οι πληροφορίες δεν φυλάσσονται για διάστημα μεγαλύτερο απ' όσο 
απαιτείται για τη μετάδοση και για σκοπούς διαχείρισης της κίνησης, και 
ότι κατά τη διάρκεια της περιόδου αποθήκευσης διατηρούνται οι εγγυήσεις 
του απορρήτου. Όπου αυτό απαιτείται, για να μπορούν να διαβιβασθούν 
αποτελεσματικότερα σε άλλους παραλήπτες της υπηρεσίας πληροφορίες 
προσιτές στο κοινό κατόπιν αιτήσεώς τους, η παρούσα οδηγία δεν θα πρέπει
 να κωλύει την περαιτέρω φύλαξη των πληροφοριών αυτών, υπό την 
προϋπόθεση ότι αυτές θα είναι εν πάση περιπτώσει προσιτές στο κοινό 
χωρίς περιορισμό και ότι τα δεδομένα που τυχόν αφορούν τους 
συγκεκριμένους συνδρομητές ή χρήστες που ζητούν τέτοιες πληροφορίες 
απαλείφονται.</p><p>(23) Το απόρρητο των επικοινωνιών θα πρέπει να 
εξασφαλίζεται και κατά τη σύννομη επιχειρηματική πρακτική. Όποτε είναι 
απαραίτητο και νομικώς επιτρεπτό, οι επικοινωνίες μπορούν να 
καταγράφονται προς το σκοπό της απόδειξης εμπορικών συναλλαγών. Κατά τη 
διαδικασία αυτή εφαρμόζεται η οδηγία 95/46/EK. Προ της καταγραφής, τα 
μέρη των επικοινωνιών θα πρέπει να ενημερώνονται περί αυτής, του σκοπού 
της και της διάρκειας αποθήκευσης. Η καταγραμμένη επικοινωνία θα πρέπει 
να απαλείφεται το συντομóτερο δυνατó και, εν πάση περιπτώσει, το 
αργότερο στο τέλος της περιόδου κατά την οποία επιτρέπεται νομίμως η 
αμφισβήτηση της συναλλαγής.</p><p>(24) Ο τερματικός εξοπλισμός των 
χρηστών δικτύων ηλεκτρονικών επικοινωνιών και κάθε πληροφορία που 
αποθηκεύεται στον εξοπλισμό αυτόν συνιστούν μέρος της ιδιωτικής ζωής των
 χρηστών η οποία χρήζει προστασίας δυνάμει της ευρωπαϊκής σύμβασης για 
την προάσπιση των δικαιωμάτων του ανθρώπου και των θεμελιωδών 
ελευθεριών. Τα επιλεγόμενα κατασκοπευτικά λογισμικά, δικτυακοί "κοριοί",
 (web bugs) κρυφά αναγνωριστικά στοιχεία και άλλες παρόμοιες διατάξεις 
μπορούν να εισέλθουν στο τερματικό του χρήστη εν αγνοία του με σκοπό την
 πρόσβαση σε πληροφορίες, την αποθήκευση αθέατων πληροφοριών ή την 
ανίχνευση των δραστηριοτήτων του χρήστη, και συνιστούν ενδεχόμενη σοβαρή
 παραβίαση της ιδιωτικής ζωής του χρήστη. Η χρησιμοποίηση τέτοιων 
διατάξεων θα πρέπει να επιτρέπεται μόνο για θεμιτούς σκοπούς και εφόσον 
το γνωρίζουν οι αφορώμενοι χρήστες.</p><p>(25) Εντούτοις, η 
χρησιμοποίηση τέτοιων διατάξεων, των λεγόμενων "cookies" για παράδειγμα,
 μπορεί να αποτελεί θεμιτό και χρήσιμο μέσο, π.χ. για την ανάλυση της 
αποτελεσματικότητας του σχεδιασμού και της παρουσίασης μιας ιστοσελίδας 
και τον έλεγχο της ταυτότητας χρηστών που πραγματοποιούν συναλλαγές σε 
απευθείας σύνδεση (on-line). Όταν οι διατάξεις αυτές, όπως επί 
παραδείγματι τα "cookies", προορίζονται για θεμιτούς σκοπούς, για να 
διευκολυνθεί φέρ' ειπείν η παροχή υπηρεσιών στην κοινωνία των 
πληροφοριών, η χρησιμοποίησή τους θα πρέπει να επιτρέπεται υπό τον όρον 
ότι παρέχονται στους χρήστες σαφείς και ακριβείς πληροφορίες σύμφωνα με 
την οδηγία 95/46/ΕΚ για τον προορισμό των "cookies" ή τυχόν ανάλογων 
διατάξεων, ώστε να εξασφαλίζεται ότι είναι εν γνώσει του χρήστη οι 
πληροφορίες που αποθηκεύονται στον τερματικό εξοπλισμό που χρησιμοποιεί.
 Οι χρήστες θα πρέπει να έχουν την ευκαιρία να αρνηθούν την αποθήκευση 
"cookies" ή παρόμοιων διατάξεων στον τερματικό τους εξοπλισμό. Τούτο 
είναι ιδιαίτερα σημαντικό σε περιπτώσεις όπου πρόσβαση στον τερματικό 
εξοπλισμό, και επομένως και σε κάθε είδους ευαίσθητα δεδομένα προσωπικού
 χαρακτήρα που έχουν αποθηκευθεί σε ένα τέτοιο εξοπλισμό, έχουν και 
άλλοι εκτός από τον πρωταρχικό χρήστη. Οι πληροφορίες για τη χρήση 
διαφόρων διατάξεων που θα εγκατασταθούν στον τερματικό εξοπλισμό του 
χρήστη καθώς και το δικαίωμα να αρνηθεί αυτές τις διατάξεις, μπορούν να 
προσφέρονται μόνο μία φορά κατά τη διάρκεια της ίδιας σύνδεσης, και να 
καλύπτουν επίσης την μελλοντική ενδεχομένως χρήση αυτών των διατάξεων σε
 μεταγενέστερες συνδέσεις. Οι τρόποι της παροχής πληροφοριών, της 
παροχής του δικαιώματος άρνησης ή αίτησης συγκατάθεσης θα πρέπει να 
είναι όσο το δυνατόν προσιτότεροι για τον χρήστη. Για την πρόσβαση σε 
συγκεκριμένο περιεχόμενο ιστοσελίδων επιτρέπεται πάντως να τίθεται ως 
όρος η ενημερωμένη αποδοχή "cookies" ή παρόμοιων διατάξεων, εφόσον 
χρησιμοποιούνται για σύννομο σκοπό.</p><p>(26) Τα δεδομένα που αφορούν 
συνδρομητές και υποβάλλονται σε επεξεργασία σε δίκτυα ηλεκτρονικών 
επικοινωνιών για την αποκατάσταση συνδέσεων και για τη μετάδοση 
πληροφοριών περιέχουν πληροφορίες για την ιδιωτική ζωή φυσικών προσώπων,
 άπτονται δε του δικαιώματος σεβασμού της αλληλογραφίας τους ή των 
εννόμων συμφερόντων νομικών προσώπων. Τα δεδομένα αυτά επιτρέπεται να 
αποθηκεύονται μόνον εφόσον είναι απαραίτητο για την παροχή υπηρεσιών για
 τη χρέωση και την πληρωμή διασυνδέσεων και μόνο για περιορισμένο χρόνο.
 Kάθε άλλη επεξεργασία την οποία επιθυμεί να διενεργήσει ο φορέας 
παροχής της διαθέσιμης στο κοινό υπηρεσίας ηλεκτρονικών επικοινωνιών για
 την εμπορική προώθηση υπηρεσιών ηλεκτρονικών επικοινωνιών ή για την 
παροχή υπηρεσιών προστιθέμενης αξίας, επιτρέπεται μόνον εφόσον συμφωνεί 
με αυτήν ο συνδρομητής, με βάση ακριβείς και πλήρεις πληροφορίες που 
παρέχει ο φορέας παροχής των διαθέσιμων στο κοινό υπηρεσιών ηλεκτρονικών
 επικοινωνιών σχετικά με τα είδη περαιτέρω επεξεργασίας που σκοπεύει να 
διενεργήσει, καθώς και με το δικαίωμα του συνδρομητή να μην συναινεί ή 
να αποσύρει τη συναίνεσή του για την εν λόγω επεξεργασία. Δεδομένα 
κίνησης που χρησιμοποιούνται για εμπορική προώθηση υπηρεσιών 
επικοινωνιών ή για την παροχή υπηρεσιών προστιθέμενης αξίας θα πρέπει 
επίσης να εξαλείφονται ή να καθίστανται ανώνυμα έπειτα από την παροχή 
της υπηρεσίας. Οι φορείς παροχής υπηρεσιών θα πρέπει οπωσδήποτε να 
ενημερώνουν τους συνδρομητές σχετικά με τους τύπους των δεδομένων που 
επεξεργάζονται, καθώς και τους σκοπούς και τη διάρκεια αυτής της 
διαδικασίας.</p><p>(27) Η ακριβής στιγμή της ολοκλήρωσης της μετάδοσης 
μιας επικοινωνίας, μετά την οποία τα δεδομένα κίνησης θα πρέπει να 
διαγράφονται, εκτός μόνον για σκοπούς χρέωσης, μπορεί να εξαρτάται από 
τον τύπο υπηρεσίας ηλεκτρονικών επικοινωνιών που παρέχεται. 
Παραδείγματος χάριν, για μια κλήση φωνητικής τηλεφωνίας η μετάδοση 
ολοκληρώνεται μόλις κάποιος από τους χρήστες περατώσει τη σύνδεση, για 
το ηλεκτρονικό ταχυδρομείο η μετάδοση ολοκληρώνεται μόλις ο παραλήπτης 
λάβει το μήνυμα, συνήθως από τον εξυπηρετητή του οικείου παρόχου 
υπηρεσίας.</p><p>(28) Η υποχρέωση να απαλείφονται ή να καθίστανται 
ανώνυμα τα δεδομένα κυκλοφορίας όταν δεν είναι πλέον απαραίτητα για τη 
μετάδοση μιας επικοινωνίας δεν έρχεται σε αντίθεση με διαδικασίες του 
Διαδικτύου, όπως η αποθήκευση διευθύνσεων IP σε κρυφή μνήμη μέσα στο 
σύστημα ονοματοθεσίας τομέων (DNS) ή η αποθήκευση προσδέσεων διευθύνσεων
 ΙΡ σε υλικές διευθύνσεις, ή η χρήση των παρεχόμενων κατά τη σύνδεση 
(log-in) πληροφοριών για τον έλεγχο του δικαιώματος πρόσβασης σε δίκτυα ή
 υπηρεσίες.</p><p>(29) Ο πάροχος υπηρεσίας μπορεί να υποβάλλει σε 
επεξεργασία δεδομένα κίνησης που αφορούν συνδρομητές και χρήστες όταν 
απαιτείται σε επιμέρους περιπτώσεις προκειμένου να εντοπίζει τεχνικές 
βλάβες ή σφάλματα κατά τη διαβίβαση επικοινωνιών. Ο πάροχος υπηρεσίας 
μπορεί επίσης να υποβάλλει σε επεξεργασία δεδομένα κίνησης που 
απαιτούνται για τη χρέωση, προκειμένου να εντοπίζεται και να 
τερματίζεται η απάτη η οποία συνίσταται σε απλήρωτη χρήση υπηρεσιών 
ηλεκτρονικών επικοινωνιών.</p><p>(30) Τα συστήματα για την παροχή 
ηλεκτρονικών επικοινωνιακών δικτύων και υπηρεσιών θα πρέπει να 
σχεδιάζονται έτσι ώστε να περιορίζουν την ποσότητα των απαιτούμενων 
δεδομένων προσωπικού χαρακτήρα στο ελάχιστο δυνατό. Όσες δραστηριότητες 
σχετικές με την παροχή υπηρεσίας ηλεκτρονικών επικοινωνιών υπερβαίνουν 
τη μετάδοση μιας επικοινωνίας και τη χρέωσή της θα πρέπει να βασίζονται 
σε ομαδοποιημένα δεδομένα κυκλοφορίας, που να μην μπορούν να 
συσχετίζονται με συνδρομητές ή χρήστες. Όταν αυτό δεν είναι δυνατό, θα 
πρέπει να θεωρούνται ως υπηρεσίες προστιθέμενης αξίας, για τις οποίες 
απαιτείται η συγκατάθεση του συνδρομητή.</p><p>(31) Το αν για την 
επεξεργασία των δεδομένων προσωπικού χαρακτήρα ενόψει της παροχής μιας 
συγκεκριμένης υπηρεσίας προστιθέμενης αξίας θα πρέπει να απαιτείται η 
συγκατάθεση του χρήστη ή του συνδρομητή, εξαρτάται από τα δεδομένα προς 
επεξεργασία και από τον τύπο της υπηρεσίας, καθώς και από το αν είναι 
τεχνικώς, διαδικαστικώς και συμβατικώς δυνατό να διακριθεί το άτομο που 
χρησιμοποιεί μια ηλεκτρονική υπηρεσία επικοινωνιών από το νομικό ή 
φυσικό πρόσωπο που έχει εγγραφεί συνδρομητής σε αυτήν.</p><p>(32) Όταν ο
 πάροχος ηλεκτρονικής υπηρεσίας επικοινωνιών ή υπηρεσίας προστιθέμενης 
αξίας αναθέτει υπεργολαβικώς σε άλλο φορέα την επεξεργασία δεδομένων 
προσωπικού χαρακτήρα απαραίτητων για την παροχή αυτών των υπηρεσιών, η 
υπεργολαβία αυτή και η συνακόλουθη επεξεργασία των δεδομένων θα πρέπει 
να συμμορφώνεται πλήρως προς τις απαιτήσεις όσον αφορά τους υπευθύνους 
και τους εκτελούντες επεξεργασία, όπως ορίζονται στην οδηγία 95/46/EK. 
Όταν η παροχή υπηρεσίας προστιθέμενης αξίας απαιτεί τη διαβίβαση 
δεδομένων κίνησης ή θέσης από πάροχο ηλεκτρονικής υπηρεσίας επικοινωνιών
 σε πάροχο υπηρεσιών προστιθέμενης αξίας, οι συνδρομητές ή χρήστες, τους
 οποίους αφορούν τα δεδομένα, θα πρέπει επίσης να ενημερώνονται πλήρως 
για τη διαβίβαση αυτή πριν δώσουν τη συγκατάθεσή τους για την 
επεξεργασία των δεδομένων.</p><p>(33) Η καθιέρωση αναλυτικών λογαριασμών
 βελτίωσε τις δυνατότητες του συνδρομητή να ελέγχει την ορθότητα των 
τελών που του χρεώνει ο πάροχος της υπηρεσίας. Ταυτόχρονα όμως ενδέχεται
 να παραβλάπτει την ιδιωτική ζωή των χρηστών των διαθέσιμων στο κοινό 
υπηρεσιών ηλεκτρονικών επικοινωνιών. Συνεπώς, για να διαφυλαχθεί η 
ιδιωτική ζωή του χρήστη, τα κράτη μέλη θα πρέπει να ενθαρρύνουν την 
ανάπτυξη δυνατοτήτων επιλογής υπηρεσιών ηλεκτρονικών επικοινωνιών, όπως 
οι εναλλακτικές δυνατότητες πληρωμής που επιτρέπουν ανώνυμη ή αυστηρά 
εμπιστευτική πρόσβαση στις διαθέσιμες στο κοινό υπηρεσίες ηλεκτρονικών 
επικοινωνιών, π.χ. τηλεκάρτες και διευκολύνσεις πληρωμής με πιστωτική 
κάρτα. Για τον ίδιο σκοπό, τα κράτη μέλη δύνανται να ζητούν από τους 
φορείς να παρέχουν στους συνδρομητές τους άλλου είδους αναλυτικό 
λογαριασμό, από τον οποίο έχουν απαλειφθεί ορισμένα ψηφία του καλουμένου
 αριθμού.</p><p>(34) Όσον αφορά την αναγνώριση καλούσας γραμμής, είναι 
ανάγκη να προστατεύεται το δικαίωμα του καλούντος να μην επιτρέπει την 
ένδειξη της ταυτότητας της γραμμής από την οποία πραγματοποιείται η 
κλήση καθώς και το δικαίωμα του καλούμενου να αρνείται κλήσεις από 
γραμμές χωρίς προσδιορισμένη ταυτότητα. Σε ειδικές περιπτώσεις, υπάρχει 
αιτιολογία για την παρεμπόδιση της απάλειψης της ένδειξης της ταυτότητας
 της καλούσας γραμμής. Ορισμένοι συνδρομητές, και ιδίως οι γραμμές 
παροχής βοήθειας ή παρεμφερείς οργανισμοί, ενδιαφέρονται να 
κατοχυρώνεται η ανωνυμία του καλούντος. Όσον αφορά την αναγνώριση 
συνδεδεμένης γραμμής, είναι ανάγκη να προστατεύεται το δικαίωμα και το 
έννομο συμφέρον του καλουμένου να μην επιτρέπει την ένδειξη της 
ταυτότητας της γραμμής με την οποία είναι εκάστοτε συνδεδεμένος ο καλών,
 ιδίως στην περίπτωση προωθούμενων κλήσεων. Οι φορείς παροχής διαθέσιμων
 στο κοινό υπηρεσιών ηλεκτρονικών επικοινωνιών οφείλουν να ενημερώνουν 
τους συνδρομητές τους για την ύπαρξη υπηρεσιών αναγνώρισης καλούσας και 
συνδεδεμένης γραμμής στο δίκτυο, καθώς και για όλες τις υπηρεσίες που 
προσφέρονται επί τη βάσει της αναγνώρισης καλούσας και συνδεδεμένης 
γραμμής, όπως και για τις δυνατότητες που προσφέρονται για την προστασία
 της ιδιωτικής ζωής. Τούτο θα επιτρέπει στους συνδρομητές να προβαίνουν 
σε ενημερωμένη επιλογή των δυνατοτήτων απορρήτου που επιθυμούν να 
χρησιμοποιούν. Οι δυνατότητες για την προστασία της ιδιωτικής ζωής που 
προσφέρονται για καθεμία γραμμή δεν διατίθενται κατ' ανάγκη ως αυτόματη 
υπηρεσία δικτύου, αλλά δύνανται να αποκτώνται με απλή αίτηση προς τον 
φορέα παροχής των διαθέσιμων στο κοινό υπηρεσιών επικοινωνιών.</p><p>(35)
 Στα ψηφιακά κινητά δίκτυα, τα δεδομένα θέσης που δίνουν τη γεωγραφική 
θέση του τερματικού εξοπλισμού του κινητού χρήστη υποβάλλονται σε 
επεξεργασία για να επιτευχθεί η μετάδοση των επικοινωνιών. Τα δεδομένα 
αυτά είναι δεδομένα κίνησης που καλύπτονται από το άρθρο 6 της παρούσας 
οδηγίας. Ωστόσο, τα ψηφιακά κινητά δίκτυα δύνανται να έχουν την 
ικανότητα να επεξεργάζονται ακριβέστερα δεδομένα θέσης απ' όσο 
χρειάζεται για τη μετάδοση των επικοινωνιών και που χρησιμοποιούνται για
 την παροχή υπηρεσιών προστιθέμενης αξίας, όπως οι υπηρεσίες που 
παρέχουν εξατομικευμένες πληροφορίες κίνησης και καθοδήγηση στους 
οδηγούς. Η επεξεργασία τέτοιων δεδομένων για υπηρεσίες προστιθέμενης 
αξίας θα πρέπει να επιτρέπεται μόνο με τη συγκατάθεση των συνδρομητών. 
Ακόμη και στην περίπτωση που οι συνδρομητές έχουν δώσει τη συγκατάθεσή 
τους, θα πρέπει να έχουν τη δυνατότητα, με απλά μέσα και ατελώς, να 
αρνούνται προσωρινά την επεξεργασία των δεδομένων θέσης.</p><p>(36) Τα 
κράτη μέλη δύνανται να περιορίζουν τα δικαιώματα της ιδιωτικής ζωής των 
χρηστών και των συνδρομητών όσον αφορά την αναγνώριση καλούσας γραμμής, 
όταν αυτό είναι απαραίτητο προκειμένου να ανιχνευθούν οχληρές κλήσεις, 
και όσον αφορά την αναγνώριση καλούσας γραμμής και τα δεδομένα θέσης, 
όταν είναι απαραίτητο προκειμένου οι υπηρεσίες επείγουσας ανάγκης να 
εκτελέσουν τα καθήκοντά τους όσο το δυνατόν πιο αποτελεσματικά. Για 
όλους αυτούς τους σκοπούς, τα κράτη μέλη δύνανται να θεσπίζουν ειδικές 
διατάξεις που εξουσιοδοτούν τους παρόχους υπηρεσιών ηλεκτρονικής 
επικοινωνίας να χορηγούν πρόσβαση στην αναγνώριση καλούσας γραμμής και 
τα δεδομένα θέσης δίχως την εκ των προτέρων συγκατάθεση των αφορωμένων 
χρηστών ή συνδρομητών.</p><p>(37) Οι συνδρομητές θα πρέπει να 
διασφαλίζονται από την ενόχληση που μπορεί να προκαλεί η αυτόματη 
προώθηση κλήσεων από άλλους. Σε αυτές τις περιπτώσεις, εξάλλου, ο 
συνδρομητής πρέπει να είναι σε θέση να ανακόπτει την προώθηση κλήσεων 
προς την τερματική του συσκευή με απλή αίτηση προς τον φορέα παροχής των
 διαθέσιμων στο κοινό υπηρεσιών ηλεκτρονικών επικοινωνιών.</p><p>(38) Οι
 τηλεφωνικοί κατάλογοι διανέμονται ευρέως και είναι δημόσιοι. Για να 
προστατεύεται η ιδιωτική ζωή των φυσικών προσώπων και τα έννομα 
συμφέροντα των νομικών προσώπων, πρέπει ο συνδρομητής να είναι σε θέση 
να καθορίζει ο ίδιος εάν και ποια από τα δεδομένα προσωπικού χαρακτήρα 
θα συμπεριληφθούν στον κατάλογο. Οι φορείς παροχής δημόσιων καταλόγων 
ενημερώνουν τους συνδρομητές που πρόκειται να περιλάβουν στους 
καταλόγους αυτούς σχετικά με τους σκοπούς του καταλόγου και με κάθε 
ενδεχόμενη επιμέρους χρήση ηλεκτρονικών εκδόσεων δημόσιων καταλόγων, 
ιδίως μέσω λειτουργιών αναζήτησης ενσωματωμένων στο λογισμικό, όπως 
λειτουργίες αντίστροφης αναζήτησης που παρέχουν σε χρήστες του καταλόγου
 τη δυνατότητα ανακάλυψης ονόματος και διεύθυνσης του συνδρομητή με βάση
 μόνον τον αριθμό τηλεφώνου.</p><p>(39) Η υποχρέωση ενημέρωσης των 
συνδρομητών σχετικά με τον ή τους σκοπούς των δημόσιων καταλόγων, στους 
οποίους πρόκειται να περιληφθούν τα στοιχεία ταυτότητάς τους, πρέπει να 
επιβάλλεται στο μέρος που συλλέγει τα δεδομένα για το σκοπό αυτό. Όταν 
τα δεδομένα μπορούν να διαβιβασθούν σε έναν ή περισσότερους τρίτους, ο 
συνδρομητής θα πρέπει να ενημερώνεται για αυτή τη δυνατότητα και για τον
 παραλήπτη ή για τις κατηγορίες των πιθανών παραληπτών. Η τυχόν 
διαβίβαση θα πρέπει να τελεί υπό την προϋπόθεση ότι τα δεδομένα δεν 
μπορούν να χρησιμοποιηθούν για λόγους άλλους από εκείνους, για τους 
οποίους συλλέχθηκαν. Εάν το μέρος που συλλέγει τα δεδομένα από τον 
συνδρομητή ή κάποιος τρίτος, στον οποίο έχουν διαβιβαστεί τα δεδομένα, 
επιθυμεί να τα χρησιμοποιήσει για κάποιον επιπλέον σκοπό, τότε είτε το 
μέρος αυτό είτε ο τρίτος πρέπει να ζητούν εκ νέου τη συγκατάθεση του 
συνδρομητή.</p><p>(40) Θα πρέπει να παρέχονται στους συνδρομητές 
εγγυήσεις κατά της διείσδυσης στην ιδιωτική τους ζωή από αυτόκλητες 
κλήσεις με σκοπό την άμεση εμπορική προώθηση, και δη μέσω 
αυτοματοποιημένων συστημάτων κλήσης, τηλεομοιοτυπίας (φαξ) και 
ηλεκτρονικού ταχυδρομείου, καθώς και μέσω συντόμων μηνυμάτων (SMS). Η 
αποστολή αυτού του είδους αυτόκλητων εμπορικών κλήσεων ενδέχεται αφενός 
να είναι σχετικά εύκολη και φθηνή, αφετέρου δε να επιβάλλει στον 
αποδέκτη κάποια επιβάρυνση ή/και δαπάνη. Επιπλέον, σε ορισμένες 
περιπτώσεις ο όγκος τους είναι πιθανόν να προξενεί δυσχέρειες στα δίκτυα
 και στον τερματικό εξοπλισμό ηλεκτρονικών επικοινωνιών. Λόγω αυτού του 
είδους αυτόκλητων κλήσεων για άμεση εμπορική προώθηση, είναι 
δικαιολογημένη η απαίτηση να επιτυγχάνεται η εκ των προτέρων και ρητή 
συγκατάθεση των αποδεκτών προτού τους σταλούν τέτοιες κλήσεις. Η ενιαία 
αγορά απαιτεί εναρμονισμένη προσέγγιση ώστε να εξασφαλίζονται απλοί 
κανόνες για επιχειρηματίες και χρήστες σε όλη την Κοινότητα.</p><p>(41) 
Στα πλαίσια μιας ήδη υπάρχουσας πελατειακής σχέσης, είναι λογικό να 
επιτρέπεται η χρησιμοποίηση ηλεκτρονικών στοιχείων επαφής για την 
προσφορά παρόμοιων προϊόντων ή υπηρεσιών αλλά μόνο από την εταιρεία που 
απέκτησε τα στοιχεία επαφής σύμφωνα με την οδηγία 95/46/ΕΚ. Όταν 
αποκτώνται στοιχεία επαφής, ο πελάτης θα πρέπει να ενημερώνεται σχετικά 
με την περαιτέρω χρησιμοποίησή τους για άμεση εμπορική προώθηση με σαφή 
και ευκρινή τρόπο και να του δίνεται η ευκαιρία να αρνείται τη 
χρησιμοποίηση αυτή. Αυτή η ευκαιρία θα πρέπει να παρέχεται και με κάθε 
μεταγενέστερο μήνυμα άμεσης συναλλαγής και δωρεάν, εξαιρουμένης της 
δαπάνης για τη διαβίβαση της άρνησής του.</p><p>(42) Άλλες μορφές άμεσης
 εμπορικής προώθησης που είναι δαπανηρότερες για τον αποστολέα και δεν 
βαρύνουν οικονομικά τους συνδρομητές και τους χρήστες, όπως τα τα 
προσωπικά φωνητικά τηλεφωνήματα, ενδέχεται να δικαιολογούν τη διατήρηση 
ενός συστήματος που παρέχει σε συνδρομητές ή χρήστες τη δυνατότητα να 
δηλώνουν ότι δεν επιθυμούν να δέχονται τέτοιες κλήσεις. Παρ' όλα αυτά, 
για να μην ελαττώνεται ο υφιστάμενος βαθμός προστασίας της ιδιωτικής 
ζωής, τα κράτη μέλη θα πρέπει να έχουν το δικαίωμα να διατηρούν τα 
εθνικά συστήματα που επιτρέπουν τις κλήσεις αυτές μόνο σε συνδρομητές 
και χρήστες που έχουν δώσει τη συγκατάθεσή τους εκ των προτέρων.</p><p>(43)
 Για να διευκολύνεται η αποτελεσματική επιβολή των κοινοτικών κανόνων σε
 αυτόκλητα μηνύματα για άμεση εμπορική προώθηση, πρέπει απαραιτήτως να 
απαγορεύεται η χρησιμοποίηση ψευδών στοιχείων ταυτότητας ή ψευδών 
διευθύνσεων ή αριθμών επιστροφής κατά την αποστολή μη ζητηθέντων 
μηνυμάτων με σκοπό την άμεση εμπορική προώθηση.</p><p>(44) Ορισμένα 
συστήματα ηλεκτρονικού ταχυδρομείου επιτρέπουν στους συνδρομητές να 
βλέπουν τον αποστολέα και το θέμα του μηνύματος, καθώς επίσης και να 
διαγράφουν το μήνυμα, χωρίς να χρειάζεται να μεταφορτώσουν το υπόλοιπο 
περιεχόμενο του ηλεκτρονικού μηνύματος ή τα συνημμένα του, με αποτέλεσμα
 να μειώνεται το κόστος που πιθανόν προκύπτει από τη μεταφόρτωση 
αυτόκλητων ηλεκτρονικών μηνυμάτων ή των συνημμένων τους. Αυτές οι 
ιδιότητες μπορεί να εξακολουθήσουν να είναι χρήσιμες σε ορισμένες 
περιπτώσεις ως ένα πρόσθετο εργαλείο προς τις γενικές υποχρεώσεις που 
θεσπίζονται με την παρούσα οδηγία.</p><p>(45) Η παρούσα οδηγία δεν θίγει
 τις ρυθμίσεις στις οποίες προβαίνουν τα κράτη μέλη για να προστατεύουν 
τα έννομα συμφέροντα νομικών προσώπων όσον αφορά τις αυτόκλητες 
επικοινωνίες για άμεσους εμπορικούς σκοπούς. Όποτε τα κράτη μέλη 
καθιερώνουν μητρώο αυτοεξαίρεσης των νομικών προσώπων, συνήθως 
επιχειρήσεων, από τέτοιες επικοινωνίες, έχουν πλήρη εφαρμογή οι 
διατάξεις του άρθρου 7 της οδηγίας 2000/31/EK του Ευρωπαϊκού 
Κοινοβουλίου και του Συμβουλίου, της 8ης Ιουνίου 2000, για ορισμένες 
νομικές πτυχές των υπηρεσιών της κοινωνίας της πληροφορίας, ιδίως του 
ηλεκτρονικού εμπορίου, στην εσωτερική αγορά ("οδηγία για το ηλεκτρονικό 
εμπόριο")(6).</p><p>(46) Οι λειτουργικές δυνατότητες για την παροχή 
υπηρεσιών ηλεκτρονικών επικοινωνιών μπορούν να ενσωματώνονται στο δίκτυο
 ή σε οποιοδήποτε τμήμα του τερματικού εξοπλισμού του χρήστη, 
συμπεριλαμβανομένου του λογισμικού. Η προστασία των προσωπικών δεδομένων
 και της ιδιωτικής ζωής του χρήστη των διαθέσιμων στο κοινό υπηρεσιών 
ηλεκτρονικών επικοινωνιών θα πρέπει να είναι ανεξάρτητη από τη διάρθρωση
 των επιμέρους στοιχείων που απαιτούνται για την παροχή της υπηρεσίας 
και από την κατανομή των απαραίτητων λειτουργικών δυνατοτήτων μεταξύ 
αυτών των στοιχείων. Η οδηγία 95/46/ΕΚ καλύπτει κάθε μορφή επεξεργασίας 
των δεδομένων προσωπικού χαρακτήρα ανεξάρτητα από τη χρησιμοποιούμενη 
τεχνολογία. Η ύπαρξη συγκεκριμένων κανόνων για τις υπηρεσίες 
ηλεκτρονικών επικοινωνιών, παράλληλα με τους γενικούς κανόνες που 
αφορούν άλλα στοιχεία απαραίτητα για την παροχή των εν λόγω υπηρεσιών, 
ενδεχομένως δεν διευκολύνει την προστασία των δεδομένων προσωπικού 
χαρακτήρα και της ιδιωτικής ζωής με τεχνολογικά ουδέτερο τρόπο. 
Ενδέχεται, συνεπώς, να πρέπει να υιοθετηθούν μέτρα που να απαιτούν από 
τους κατασκευαστές ορισμένων τύπων εξοπλισμού που χρησιμοποιείται για 
υπηρεσίες ηλεκτρονικών επικοινωνιών να κατασκευάζουν τα προϊόντα τους 
κατά τρόπο ώστε να περιλαμβάνουν διασφαλίσεις προστασίας των δεδομένων 
προσωπικού χαρακτήρα και της ιδιωτικής ζωής του χρήστη και του 
συνδρομητή. Η υιοθέτηση τέτοιων μέτρων σύμφωνα με την οδηγία 1999/5/EΚ 
του Ευρωπαϊκού Κοινοβουλίου και του Συμβουλίου, της 9ης Μαρτίου 1999, 
σχετικά με το ραδιοεξοπλισμό και τον τηλεπικοινωνιακό τερματικό 
εξοπλισμό καθώς και την αμοιβαία αναγνώριση της(7) θα εξασφαλίζει την 
εναρμόνιση της εισαγωγής τεχνικών χαρακτηριστικών εξοπλισμού 
ηλεκτρονικών επικοινωνιών, συμπεριλαμβανομένου του λογισμικού, για τους 
σκοπούς της προστασίας των δεδομένων προκειμένου να συμβιβάζεται με την 
υλοποίηση της εσωτερικής αγοράς.</p><p>(47) Στην περίπτωση που δεν 
γίνονται σεβαστά τα δικαιώματα των χρηστών και των συνδρομητών, η εθνική
 νομοθεσία θα πρέπει να προβλέπει ένδικα μέσα. Θα πρέπει να επιβάλλονται
 κυρώσεις σε κάθε πρόσωπο που δεν συμμορφώνεται με τα εθνικά μέτρα που 
θεσπίζονται δυνάμει της παρούσας οδηγίας, είτε διέπεται από το ιδιωτικό 
είτε από το δημόσιο δίκαιο.</p><p>(48) Στο πλαίσιο της εφαρμογής της 
παρούσας οδηγίας, είναι σκόπιμο να αξιοποιηθεί η πείρα της απαρτιζόμενης
 από αντιπροσώπους των αρχών ελέγχου των κρατών μελών ομάδας προστασίας 
των προσώπων έναντι της επεξεργασίας δεδομένων προσωπικού χαρακτήρα, η 
οποία έχει συσταθεί δυνάμει του άρθρου 29 της οδηγίας 95/46/ΕΚ.</p><p>(49)
 Για να διευκολύνεται η συμμόρφωση προς τις διατάξεις της παρούσας 
οδηγίας, απαιτείται ειδική ρύθμιση για την επεξεργασία δεδομένων που 
έχει ήδη αρχίσει την ημερομηνία έναρξης ισχύος της εθνικής εκτελεστικής 
νομοθεσίας δυνάμει της παρούσας οδηγίας,</p><p>ΕΞΕΔΩΣΑΝ ΤΗΝ ΠΑΡΟΥΣΑ ΟΔΗΓΙΑ:</p><p></p><p>Άρθρο 1</p><p>Πεδίο εφαρμογής και στόχος</p><p>1.
 Με την παρούσα οδηγία εναρμονίζονται οι διατάξεις των κρατών μελών οι 
οποίες απαιτούνται προκειμένου να διασφαλίζεται ισοδύναμο επίπεδο 
προστασίας των θεμελιωδών δικαιωμάτων και ελευθεριών, ιδίως το δικαίωμα 
στην ιδιωτική ζωή, όσον αφορά την επεξεργασία προσωπικών δεδομένων στον 
τομέα των ηλεκτρονικών επικοινωνιών, καθώς και να διασφαλίζεται η 
ελεύθερη κυκλοφορία των δεδομένων αυτών και των εξοπλισμών και υπηρεσιών
 ηλεκτρονικών επικοινωνιών στην Κοινότητα.</p><p>2. Οι διατάξεις της 
παρούσας οδηγίας εξειδικεύουν και συμπληρώνουν την οδηγία 95/46/ΕΚ για 
τους σκοπούς που αναφέρονται στην παράγραφο 1. Επιπλέον, οι εν λόγω 
διατάξεις παρέχουν προστασία των εννόμων συμφερόντων των συνδρομητών που
 είναι νομικά πρόσωπα.</p><p>3. Η παρούσα οδηγία δεν εφαρμόζεται σε 
δραστηριότητες οι οποίες δεν εμπίπτουν στο πεδίο εφαρμογής της συνθήκης 
για την ίδρυση της Ευρωπαϊκής Κοινότητας, όπως οι δραστηριότητες που 
καλύπτονται από τους τίτλους V και VI της συνθήκης για την Ευρωπαϊκή 
Ένωση, και σε κάθε περίπτωση στις δραστηριότητες που αφορούν τη δημόσια 
ασφάλεια, την εθνική άμυνα, την ασφάλεια του κράτους 
(συμπεριλαμβανομένης της οικονομικής ευημερίας του κράτους εφόσον οι 
δραστηριότητες συνδέονται με θέματα ασφάλειας του κράτους) και στις 
δραστηριότητες του κράτους σε τομείς του ποινικού δικαίου.</p><p></p><p>Άρθρο 2</p><p>Ορισμοί</p><p>Εκτός
 αν άλλως ορίζεται, ισχύουν οι ορισμοί που περιλαμβάνονται στην οδηγία 
95/46/ΕΚ και την οδηγία 2002/21/ΕΚ του Ευρωπαϊκού Κοινοβουλίου και του 
Συμβουλίου, της 7ης Μαρτίου 2002, σχετικά με κοινό κανονιστικό πλαίσιο 
για δίκτυα και υπηρεσίες ηλεκτρονικών επικοινωνιών (οδηγία πλαίσιο)(8).</p><p>Επίσης, ισχύουν και οι ακόλουθοι ορισμοί, βάσει των οποίων νοούνται ως:</p><p>α)
 "χρήστης", κάθε φυσικό πρόσωπο που χρησιμοποιεί διαθέσιμη στο κοινό 
υπηρεσία ηλεκτρονικών επικοινωνιών, για προσωπικούς ή επαγγελματικούς 
σκοπούς, χωρίς να είναι απαραίτητα συνδρομητής της εν λόγω υπηρεσίας·</p><p>β)
 "δεδομένα κίνησης", τα δεδομένα που υποβάλλονται σε επεξεργασία για 
τους σκοπούς της διαβίβασης μιας επικοινωνίας σε δίκτυο ηλεκτρονικών 
επικοινωνιών ή της χρέωσής της·</p><p>γ) "δεδομένα θέσης", τα δεδομένα 
που υποβάλλονται σε επεξεργασία σε δίκτυο ηλεκτρονικών επικοινωνιών και 
που υποδεικνύουν τη γεωγραφική θέση του τερματικού εξοπλισμού του χρήστη
 μιας διαθέσιμης στο κοινό υπηρεσίας ηλεκτρονικών επικοινωνιών·</p><p>δ)
 "επικοινωνία", κάθε πληροφορία που ανταλλάσσεται ή διαβιβάζεται μεταξύ 
ενός πεπερασμένου αριθμού μερών, μέσω μιας διαθέσιμης στο κοινό 
υπηρεσίας ηλεκτρονικών επικοινωνιών. Δεν περιλαμβάνονται πληροφορίες που
 διαβιβάζονται ως τμήμα ραδιοτηλεοπτικών υπηρεσιών στο κοινό μέσω 
δικτύου ηλεκτρονικών επικοινωνιών, εκτός από τις περιπτώσεις κατά τις 
οποίες οι πληροφορίες μπορούν να αφορούν αναγνωρίσιμο συνδρομητή ή 
χρήστη που τις λαμβάνει·</p><p>ε) "κλήση", σύνδεση που πραγματοποιείται 
μέσω μιας διαθέσιμης στο κοινό τηλεφωνικής υπηρεσίας που επιτρέπει 
αμφίδρομη επικοινωνία σε πραγματικό χρόνο·</p><p>στ) "συγκατάθεση" του 
χρήστη ή του συνδρομητή, η συγκατάθεση του προσώπου που αφορούν τα 
δεδομένα, κατά την έννοια της οδηγίας 95/46/EΚ·</p><p>ζ) "υπηρεσία 
προστιθέμενης αξίας", κάθε υπηρεσία η οποία επιβάλλει την επεξεργασία 
δεδομένων κίνησης ή δεδομένων θέσης πέραν εκείνων που απαιτούνται για τη
 μετάδοση μιας επικοινωνίας και τη χρέωσή της·</p><p>η) "ηλεκτρονικό 
ταχυδρομείο", κάθε μήνυμα με κείμενο, φωνή, ήχο ή εικόνα που 
αποστέλλεται μέσω δημοσίου δικτύου επικοινωνιών, το οποίο μπορεί να 
αποθηκεύεται στο δίκτυο ή στον τερματικό εξοπλισμό του παραλήπτη έως 
ότου ληφθεί από τον παραλήπτη.</p><p></p><p>Άρθρο 3</p><p>Σχετικές υπηρεσίες</p><p>1.
 Η παρούσα οδηγία εφαρμόζεται στην επεξεργασία δεδομένων προσωπικού 
χαρακτήρα στα πλαίσια της παροχής διαθέσιμων στο κοινό υπηρεσιών 
επικοινωνιών σε δημόσια δίκτυα ηλεκτρονικής επικοινωνίας στην Κοινότητα.</p><p>2.
 Τα άρθρα 8, 10 και 11 εφαρμόζονται στις γραμμές συνδρομητών που 
συνδέονται με ψηφιακά κέντρα και, όταν αυτό είναι τεχνικώς εφικτό και 
δεν συνεπάγεται δυσανάλογη οικονομική επιβάρυνση, σε γραμμές συνδρομητών
 που συνδέονται με αναλογικά κέντρα.</p><p>3. Τα κράτη μέλη κοινοποιούν 
στην Επιτροπή τις περιπτώσεις όπου είναι τεχνικώς ανέφικτη ή θα 
απαιτούσε δυσανάλογη επένδυση η συμμόρφωση με τις απαιτήσεις των άρθρων 
8, 10 και 11.</p><p></p><p>Άρθρο 4</p><p>Ασφάλεια</p><p>1. Ο φορέας 
παροχής διαθέσιμων στο κοινό υπηρεσιών ηλεκτρονικών επικοινωνιών οφείλει
 να λαμβάνει, εν ανάγκη από κοινού με τον φορέα παροχής του δημοσίου 
δικτύου επικοινωνιών καθόσον αφορά την ασφάλεια του δικτύου, τα 
ενδεδειγμένα τεχνικά και οργανωτικά μέτρα προκειμένου να προστατεύεται η
 ασφάλεια των υπηρεσιών του. Λαμβανομένων υπόψη των πλέον πρόσφατων 
τεχνικών δυνατοτήτων και του κόστους εφαρμογής τους, τα μέτρα αυτά 
πρέπει να κατοχυρώνουν επίπεδο ασφαλείας ανάλογο προς τον υπάρχοντα 
κίνδυνο.</p><p>2. Σε περίπτωση που υπάρχει ιδιαίτερος κίνδυνος 
παραβίασης της ασφάλειας του δικτύου, ο φορέας που παρέχει διαθέσιμη στο
 κοινό υπηρεσία ηλεκτρονικών επικοινωνιών οφείλει να ενημερώνει τους 
συνδρομητές για τον κίνδυνο αυτό και, εφόσον ο κίνδυνος κείται εκτός του
 πεδίου των μέτρων που οφείλει να λαμβάνει ο πάροχος της υπηρεσίας, για 
όλες τις τυχόν δυνατότητες αποτροπής του, καθώς και για το αναμενόμενο 
κόστος τους.</p><p></p><p>Άρθρο 5</p><p>Απόρρητο των επικοινωνιών</p><p>1.
 Τα κράτη μέλη κατοχυρώνουν, μέσω της εθνικής νομοθεσίας, το απόρρητο 
των επικοινωνιών που διενεργούνται μέσω δημόσιου δικτύου επικοινωνιών 
και των διαθέσιμων στο κοινό υπηρεσιών ηλεκτρονικών επικοινωνιών, καθώς 
και των συναφών δεδομένων κίνησης. Ειδικότερα, απαγορεύουν την ακρόαση, 
υποκλοπή, αποθήκευση ή άλλο είδος παρακολούθησης ή επιτήρησης των 
επικοινωνιών και των συναφών δεδομένων κίνησης από πρόσωπα πλην των 
χρηστών, χωρίς τη συγκατάθεση των ενδιαφερομένων χρηστών, εκτός αν 
υπάρχει σχετική νόμιμη άδεια, σύμφωνα με το άρθρο 15 παράγραφος 1. Η 
παρούσα παράγραφος δεν εμποδίζει την τεχνική αποθήκευση, η οποία είναι 
αναγκαία για τη διαβίβαση επικοινωνίας, με την επιφύλαξη της αρχής του 
απορρήτου.</p><p>2. Η παράγραφος 1 δεν επηρεάζει οποιαδήποτε 
επιτρεπόμενη από το νόμο καταγραφή συνδιαλέξεων και των συναφών 
δεδομένων κίνησης όταν πραγματοποιούνται κατά τη διάρκεια νόμιμης 
επαγγελματικής πρακτικής με σκοπό την παροχή αποδεικτικών στοιχείων μιας
 εμπορικής συναλλαγής ή οποιασδήποτε άλλης επικοινωνίας επαγγελματικού 
χαρακτήρα.</p><p>3. Τα κράτη μέλη μεριμνούν ώστε η χρήση των δικτύων 
ηλεκτρονικών επικοινωνιών για την αποθήκευση πληροφοριών ή την απόκτηση 
προσβάσεως σε πληροφορίες αποθηκευμένες στον τερματικό εξοπλισμό 
συνδρομητή ή χρήστη να επιτρέπεται μόνον εάν παρέχονται στον 
συγκεκριμένο συνδρομητή ή χρήστη σαφείς και εκτεταμένες πληροφορίες 
σύμφωνα με την οδηγία 95/46/ΕΚ, μεταξύ άλλων για το σκοπό της 
επεξεργασίας, και ο υπεύθυνος ελέγχου των δεδομένων τού παρέχει το 
δικαίωμα να αρνείται την επεξεργασία αυτή. Τούτο δεν εμποδίζει οιαδήποτε
 τεχνικής φύσεως αποθήκευση ή πρόσβαση, αποκλειστικός σκοπός της οποίας 
είναι η διενέργεια ή η διευκόλυνση της διαβίβασης μιας επικοινωνίας μέσω
 δικτύου ηλεκτρονικών επικοινωνιών ή που είναι αναγκαία μόνο για την 
παροχή υπηρεσίας στην κοινωνία των πληροφοριών την οποία έχει ζητήσει 
ρητά ο χρήστης ή ο συνδρομητής.</p><p></p><p>Άρθρο 6</p><p>Δεδομένα κίνησης</p><p>1.
 Τα δεδομένα κίνησης που αφορούν συνδρομητές και χρήστες, τα οποία 
υποβάλλονται σε επεξεργασία και αποθηκεύονται από τον πάροχο δημόσιου 
δικτύου ή διαθέσιμης στο κοινό υπηρεσίας ηλεκτρονικών επικοινωνιών, 
πρέπει να απαλείφονται ή να καθίστανται ανώνυμα όταν δεν είναι πλέον 
απαραίτητα για το σκοπό της μετάδοσης μιας επικοινωνίας, με την 
επιφύλαξη των παραγράφων 2, 3 και 5 του παρόντος άρθρου και του άρθρου 
15 παράγραφος 1.</p><p>2. Τα δεδομένα κίνησης που είναι απαραίτητα για 
τη χρέωση των συνδρομητών και την πληρωμή των διασυνδέσεων μπορούν να 
υποβάλλονται σε επεξεργασία. Η επεξεργασία αυτή επιτρέπεται μόνον έως το
 τέλος της χρονικής περιόδου εντός της οποίας δύναται να αμφισβητείται 
νομίμως ο λογαριασμός ή να επιδιώκεται η πληρωμή.</p><p>3. Για την 
εμπορική προώθηση των υπηρεσιών ηλεκτρονικών επικοινωνιών ή για την 
παροχή υπηρεσιών προστιθέμενης αξίας, ο πάροχος διαθέσιμων στο κοινό 
υπηρεσιών ηλεκτρονικών επικοινωνιών μπορεί να επεξεργάζεται τα δεδομένα 
που αναφέρονται στην παράγραφο 1 στην απαιτούμενη έκταση και για την 
απαιτούμενη διάρκεια για αυτή την υπηρεσία ή την εμπορική προώθηση, 
εφόσον ο συνδρομητής ή ο χρήστης τον οποίο αφορούν δίδει τη συγκατάθεσή 
του. Στους χρήστες ή συνδρομητές πρέπει να δίνεται η δυνατότητα να 
ανακαλούν οποτεδήποτε τη συγκατάθεσή τους για την επεξεργασία των 
δεδομένων κίνησης.</p><p>4. Ο φορέας παροχής υπηρεσιών πρέπει να 
ενημερώνει τον συνδρομητή ή τον χρήστη σχετικά με τον τύπο των δεδομένων
 κίνησης που υποβάλλονται σε επεξεργασία και τη διάρκεια της 
επεξεργασίας αυτής για τους σκοπούς που αναφέρονται στην παράγραφο 2 
και, πριν από τη χορήγηση της συγκατάθεσης, για τους σκοπούς που 
αναφέρονται στην παράγραφο 3.</p><p>5. Η επεξεργασία των δεδομένων 
κίνησης, σύμφωνα με τις παραγράφους 1, 2, 3 και 4, πρέπει να 
περιορίζεται σε πρόσωπα τα οποία ενεργούν υπό την εποπτεία του φορέα 
παροχής του δημοσίου δικτύου και της διαθέσιμης στο κοινό υπηρεσίας 
ηλεκτρονικών επικοινωνιών και ασχολούνται με τη διαχείριση της χρέωσης ή
 της κίνησης, τις απαντήσεις σε ερωτήσεις πελατών, την ανίχνευση της 
απάτης, την εμπορική προώθηση των υπηρεσιών ηλεκτρονικών επικοινωνιών ή 
την παροχή υπηρεσίας προστιθέμενης αξίας, και πρέπει να περιορίζεται στα
 απολύτως αναγκαία για την εξυπηρέτηση των σκοπών αυτών.</p><p>6. Οι 
παράγραφοι 1, 2, 3 και 5 ισχύουν με την επιφύλαξη της δυνατότητας των 
αρμοδίων φορέων να ενημερώνονται για τα δεδομένα κίνησης σύμφωνα με την 
ισχύουσα νομοθεσία, με σκοπό την επίλυση διαφορών, ιδίως σχετικά με τη 
διασύνδεση ή τη χρέωση.</p><p></p><p>Άρθρο 7</p><p>Αναλυτική χρέωση</p><p>1. Οι συνδρομητές έχουν το δικαίωμα να λαμβάνουν μη αναλυτικούς λογαριασμούς.</p><p>2.
 Τα κράτη μέλη εφαρμόζουν εθνικές διατάξεις προκειμένου να συμβιβάζουν 
τα δικαιώματα των συνδρομητών που λαμβάνουν αναλυτικούς λογαριασμούς με 
την προστασία της ιδιωτικής ζωής των καλούντων χρηστών και των 
καλουμένων συνδρομητών, διασφαλίζοντας επί παραδείγματι ότι ευρίσκονται 
στη διάθεση των χρηστών και των συνδρομητών αυτών επαρκείς εναλλακτικοί 
τρόποι επικοινωνίας ή πληρωμής που ενισχύουν την προστασία της ιδιωτικής
 ζωής.</p><p></p><p>Άρθρο 8</p><p>Ένδειξη της ταυτότητας και περιορισμός της αναγνώρισης καλούσας και συνδεδεμένης γραμμής</p><p>1.
 Όταν παρέχεται η ένδειξη της ταυτότητας καλούσας γραμμής, ο πάροχος της
 υπηρεσίας πρέπει να προσφέρει τη δυνατότητα στον χρήστη που καλεί να 
εμποδίζει αυτή τη λειτουργία ανά κλήση με απλά μέσα και ατελώς. Ο 
συνδρομητής που καλεί πρέπει να έχει τη δυνατότητα αυτή ανά γραμμή.</p><p>2.
 Όταν παρέχεται ένδειξη της ταυτότητας καλούσας γραμμής, ο πάροχος της 
υπηρεσίας πρέπει να προσφέρει τη δυνατότητα στον χρήστη που καλείται να 
εμποδίζει την ένδειξη της ταυτότητας της καλούσας γραμμής για τις 
εισερχόμενες κλήσεις με απλά μέσα και ατελώς, εφόσον κάνει λελογισμένη 
χρήση αυτής της λειτουργίας.</p><p>3. Όταν παρέχεται ένδειξη της 
ταυτότητας καλούσας γραμμής και η ένδειξη αυτή γίνεται πριν από την 
αποκατάσταση της κλήσης, ο πάροχος της υπηρεσίας πρέπει να προσφέρει τη 
δυνατότητα στον χρήστη που καλείται να απορρίπτει με απλά μέσα 
εισερχόμενες κλήσεις, όταν ο χρήστης ή o συνδρομητής που καλεί έχει 
εμποδίσει την ένδειξη της ταυτότητας της καλούσας γραμμής.</p><p>4. Όταν
 παρέχεται ένδειξη της ταυτότητας της συνδεδεμένης γραμμής, ο πάροχος 
της υπηρεσίας πρέπει να προσφέρει τη δυνατότητα στον χρήστη που καλείται
 να απαλείφει, με απλά μέσα και ατελώς, την ένδειξη της ταυτότητας της 
συνδεδεμένης γραμμής στον χρήστη που καλεί.</p><p>5. Η παράγραφος 1 
ισχύει επίσης όσον αφορά κλήσεις από την Κοινότητα προς τρίτες χώρες. Οι
 παράγραφοι 2, 3 και 4 ισχύουν επίσης και για τις εισερχόμενες κλήσεις 
που προέρχονται από τρίτες χώρες.</p><p>6. Τα κράτη μέλη μεριμνούν ώστε,
 όταν προσφέρεται ένδειξη της ταυτότητας καλούσας ή/και συνδεδεμένης 
γραμμής, οι φορείς παροχής διαθέσιμων στο κοινό υπηρεσιών ηλεκτρονικών 
επικοινωνιών να ενημερώνουν το κοινό σχετικά, όπως επίσης και για τις 
δυνατότητες που ορίζονται στις παραγράφους 1, 2, 3 και 4.</p><p></p><p>Άρθρο 9</p><p>Δεδομένα θέσης εκτός των δεδομένων κίνησης</p><p>1.
 Στις περιπτώσεις όπου δεδομένα θέσης εκτός των δεδομένων κίνησης, που 
αφορούν τους χρήστες ή συνδρομητές δικτύων ή διαθέσιμων στο κοινό 
υπηρεσιών ηλεκτρονικών επικοινωνιών, είναι δυνατό να υποστούν 
επεξεργασία, η επεξεργασία αυτή επιτρέπεται μόνον όταν αυτά καθίστανται 
ανώνυμα ή με τη ρητή συγκατάθεση των χρηστών ή συνδρομητών στην 
απαιτούμενη έκταση και για την απαιτούμενη διάρκεια για την παροχή μιας 
υπηρεσίας προστιθέμενης αξίας. Ο φορέας παροχής υπηρεσιών είναι 
υποχρεωμένος να ενημερώνει τους χρήστες ή συνδρομητές, προτού δώσουν τη 
συγκατάθεσή τους, σχετικά με τον τύπο των δεδομένων θέσης εκτός των 
δεδομένων κυκλοφορίας που υποβάλλονται σε επεξεργασία, τους σκοπούς και 
τη διάρκεια της εν λόγω επεξεργασίας, καθώς και το ενδεχόμενο μετάδοσής 
τους σε τρίτους για το σκοπό παροχής της υπηρεσίας προστιθέμενης αξίας. 
Στους χρήστες ή συνδρομητές πρέπει να δίδεται η δυνατότητα να ανακαλούν 
οποτεδήποτε τη συγκατάθεσή τους για την επεξεργασία των δεδομένων θέσης,
 εκτός των δεδομένων κίνησης.</p><p>2. Όταν ο χρήστης ή ο συνδρομητής 
έχει δώσει τη συγκατάθεσή του για την επεξεργασία δεδομένων θέσης εκτός 
των δεδομένων κίνησης, θα πρέπει να εξακολουθεί να έχει τη δυνατότητα, 
με απλά μέσα και ατελώς, να αρνείται προσωρινά την επεξεργασία των εν 
λόγω δεδομένων για κάθε σύνδεση με το δίκτυο ή για κάθε μετάδοση μιας 
επικοινωνίας.</p><p>3. Η επεξεργασία των δεδομένων θέσης, εκτός των 
δεδομένων κίνησης σύμφωνα με τις παραγράφους 1 και 2, πρέπει να 
περιορίζεται σε πρόσωπα τα οποία ενεργούν υπό την εποπτεία του φορέα 
παροχής του δικτύου ή της διαθέσιμης στο κοινό υπηρεσίας ηλεκτρονικών 
επικοινωνιών ή του τρίτου που παρέχει την υπηρεσία προστιθέμενης αξίας, 
και πρέπει να περιορίζεται στα απολύτως απαραίτητα για τους σκοπούς της 
υπηρεσίας προστιθέμενης αξίας.</p><p></p><p>Άρθρο 10</p><p>Εξαιρέσεις</p><p>Τα
 κράτη μέλη εξασφαλίζουν διαφανείς διαδικασίες που διέπουν τον τρόπο με 
τον οποίο ο φορέας παροχής δημόσιου δικτύου επικοινωνιών ή/και 
διαθέσιμης στο κοινό υπηρεσίας ηλεκτρονικών επικοινωνιών μπορεί να 
εξουδετερώνει:</p><p>α) τη δυνατότητα της μη αναγραφής της καλούσας 
γραμμής, για περιορισμένο χρονικό διάστημα, έπειτα από αίτηση συνδρομητή
 που ζητεί τον εντοπισμό κακόβουλων ή οχληρών κλήσεων. Στην περίπτωση 
αυτή, σύμφωνα με το εθνικό δίκαιο, τα δεδομένα που περιέχουν την 
αναγνώριση της ταυτότητας του καλούντος συνδρομητή αποθηκεύονται και 
είναι διαθέσιμα από τον φορέα παροχής δημόσιου δικτύου επικοινωνιών 
ή/και διαθέσιμης στο κοινό υπηρεσίας ηλεκτρονικών επικοινωνιών·</p><p>β)
 τη δυνατότητα της απάλειψης της ένδειξης της ταυτότητας της καλούσας 
γραμμής και την προσωρινή άρνηση ή έλλειψη συγκατάθεσης ενός συνδρομητή ή
 χρήστη για την επεξεργασία δεδομένων θέσης ανά γραμμή, για οργανισμούς 
που ασχολούνται με κλήσεις έκτακτης ανάγκης και είναι αναγνωρισμένοι από
 τα κράτη μέλη, όπως οι διωκτικές αρχές, οι υπηρεσίες πρώτων βοηθειών 
και οι πυροσβεστικές υπηρεσίες, ώστε να δίδεται απάντηση στις κλήσεις 
αυτές.</p><p></p><p>Άρθρο 11</p><p>Αυτόματη προώθηση κλήσεων</p><p>Τα 
κράτη μέλη μεριμνούν ώστε κάθε συνδρομητής να έχει τη δυνατότητα, με 
απλά μέσα και ατελώς, να σταματά την αυτόματη προώθηση κλήσεων από 
τρίτους στην τερματική συσκευή του.</p><p></p><p>Άρθρο 12</p><p>Τηλεφωνικοί κατάλογοι συνδρομητών</p><p>1.
 Τα κράτη μέλη εξασφαλίζουν ότι οι συνδρομητές ενημερώνονται, ατελώς και
 πριν περιληφθούν στον κατάλογο, σχετικά με τους σκοπούς έντυπων ή 
ηλεκτρονικών καταλόγων συνδρομητών που διατίθενται στο κοινό ή μπορεί να
 αποκτηθούν μέσω υπηρεσιών πληροφοριών καταλόγου, στους οποίους μπορεί 
να περιλαμβάνονται τα προσωπικά τους δεδομένα, καθώς και σχετικά με τις 
περαιτέρω δυνατότητες χρήσης που βασίζονται σε λειτουργίες αναζήτησης 
ενσωματωμένες σε ηλεκτρονικές εκδόσεις του καταλόγου.</p><p>2. Τα κράτη 
μέλη μεριμνούν ώστε οι συνδρομητές να έχουν την ευκαιρία να καθορίζουν 
εάν και ποια από τα προσωπικά τους δεδομένα θα περιλαμβάνονται σε 
δημόσιους καταλόγους, στο βαθμό που τα εν λόγω στοιχεία είναι συναφή με 
τους σκοπούς του καταλόγου όπως καθορίζεται από τον φορέα παροχής του 
καταλόγου, και να επαληθεύουν, να διορθώνουν ή να αποσύρουν τα εν λόγω 
δεδομένα. Η μη εγγραφή, η επαλήθευση, η διόρθωση ή η απόσυρση των 
προσωπικών δεδομένων από το δημόσιο κατάλογο συνδρομητών γίνεται ατελώς.</p><p>3.
 Τα κράτη μέλη μπορούν να απαιτήσουν να ζητείται η πρόσθετη συγκατάθεση 
των συνδρομητών για οποιοδήποτε άλλο σκοπό δημόσιου καταλόγου, εκτός της
 έρευνας των στοιχείων επαφής προσώπων βάσει του ονόματός τους και, εάν 
απαιτείται, ενός ελάχιστου αριθμού άλλων στοιχείων ταυτότητας.</p><p>4. 
Οι παράγραφοι 1 και 2 ισχύουν για τους συνδρομητές που είναι φυσικά 
πρόσωπα. Τα κράτη μέλη οφείλουν επίσης να μεριμνούν ώστε, στο πλαίσιο 
του κοινοτικού δικαίου και της εφαρμοστέας εθνικής νομοθεσίας, τα έννομα
 συμφέροντα των συνδρομητών που δεν είναι φυσικά πρόσωπα να 
προστατεύονται επαρκώς σε ό,τι αφορά την αναγραφή των στοιχείων τους σε 
δημόσιους καταλόγους.</p><p></p><p>Άρθρο 13</p><p>Αυτόκλητες κλήσεις</p><p>1.
 Η χρησιμοποίηση αυτόματων συστημάτων κλήσης χωρίς ανθρώπινη παρέμβαση 
(συσκευές αυτόματων κλήσεων), τηλεομοιοτυπικών συσκευών (φαξ) ή 
ηλεκτρονικού ταχυδρομείου για σκοπούς απευθείας εμπορικής προώθησης 
επιτρέπεται μόνον στην περίπτωση συνδρομητών οι οποίοι έχουν δώσει εκ 
των προτέρων τη συγκατάθεσή τους.</p><p>2. Παρά την παράγραφο 1, αν ένα 
φυσικό ή νομικό πρόσωπο αποκτά από τους πελάτες του στοιχεία επαφής του 
ηλεκτρονικού ταχυδρομείου τους στο πλαίσιο της πώλησης ενός προϊόντος ή 
μιας υπηρεσίας, σύμφωνα με την οδηγία 95/46/ΕΚ, μπορεί να χρησιμοποιεί 
τα εν λόγω στοιχεία για την απευθείας εμπορική προώθηση των δικών του 
παρόμοιων προϊόντων ή υπηρεσιών, υπό την προϋπόθεση ότι οι πελάτες του 
έχουν σαφώς και ευδιάκριτα την ευκαιρία να αντιτάσσονται, δωρεάν και 
εύκολα, σε αυτή τη συλλογή και χρησιμοποίηση ηλεκτρονικών στοιχείων 
επαφής, και αυτό με κάθε μήνυμα, σε περίπτωση που ο χρήστης αρχικά δεν 
είχε διαφωνήσει με αυτή τη χρήση.</p><p>3. Τα κράτη μέλη λαμβάνουν τα 
ενδεδειγμένα μέτρα προκειμένου να εξασφαλίζεται, ατελώς, ότι οι 
αυτόκλητες κλήσεις με σκοπό την απευθείας εμπορική προώθηση, σε άλλες, 
εκτός των προβλεπομένων στις παραγράφους 1 και 2, περιπτώσεις, δεν 
επιτρέπονται χωρίς τη συγκατάθεση των ενδιαφερομένων συνδρομητών ή όταν 
πρόκειται για συνδρομητές οι οποίοι δεν επιθυμούν να λαμβάνουν αυτές τις
 κλήσεις. Η σχετική επιλογή καθορίζεται από την εθνική νομοθεσία.</p><p>4.
 Εν πάση περιπτώσει, απαγορεύεται η πρακτική της αποστολής μηνυμάτων 
ηλεκτρονικού ταχυδρομείου με σκοπό την άμεση εμπορική προώθηση, τα οποία
 συγκαλύπτουν ή αποκρύπτουν την ταυτότητα του αποστολέα ή του προσώπου 
προς όφελος του οποίου αποστέλλεται το μήνυμα, ή δίχως έγκυρη διεύθυνση 
στην οποία ο αποδέκτης να μπορεί να ζητεί τον τερματισμό της 
επικοινωνίας αυτής.</p><p>5. Οι παράγραφοι 1 και 3 ισχύουν για τους 
συνδρομητές που είναι φυσικά πρόσωπα. Τα κράτη μέλη εξασφαλίζουν επίσης,
 στο πλαίσιο του κοινοτικού δικαίου και της εφαρμοστέας εθνικής 
νομοθεσίας, ότι προστατεύονται επαρκώς τα έννομα συμφέροντα των 
συνδρομητών που δεν είναι φυσικά πρόσωπα σε ό,τι αφορά τις αυτόκλητες 
κλήσεις.</p><p></p><p>Άρθρο 14</p><p>Τεχνικά χαρακτηριστικά και τυποποίηση</p><p>1.
 Κατά την εφαρμογή των διατάξεων της παρούσας οδηγίας, τα κράτη μέλη 
μεριμνούν ώστε, με την επιφύλαξη των διατάξεων των παραγράφων 2 και 3, 
να μην επιβάλλεται καμία υποχρεωτική απαίτηση σχετικά με ειδικά τεχνικά 
χαρακτηριστικά στις τερματικές συσκευές ή στον άλλο εξοπλισμό 
ηλεκτρονικών επικοινωνιών, η οποία θα μπορούσε να παρακωλύσει τη διάθεση
 εξοπλισμού στην αγορά και την ελεύθερη κυκλοφορία του εξοπλισμού αυτού 
στα κράτη μέλη ή μεταξύ των κρατών μελών.</p><p>2. Σε περίπτωση που η 
εφαρμογή ορισμένων διατάξεων της παρούσας οδηγίας μπορεί να επιτευχθεί 
μόνο βάσει ειδικών τεχνικών χαρακτηριστικών σε δίκτυα ηλεκτρονικών 
επικοινωνιών, τα κράτη μέλη ενημερώνουν σχετικά την Επιτροπή, σύμφωνα με
 τη διαδικασία που προβλέπεται στην οδηγία 98/34/ΕΚ του Ευρωπαϊκού 
Κοινοβουλίου και του Συμβουλίου, της 22ας Ιουνίου 1998, για την 
καθιέρωση μιας διαδικασίας πληροφόρησης στον τομέα των τεχνικών προτύπων
 και προδιαγραφών και των κανόνων σχετικά με τις υπηρεσίες της κοινωνίας
 των πληροφοριών(9).</p><p>3. Κατά περίπτωση, μπορούν να θεσπιστούν 
μέτρα που να εξασφαλίζουν ότι ο τερματικός εξοπλισμός είναι 
κατασκευασμένος κατά τρόπο συμβατό με το δικαίωμα των χρηστών να 
προστατεύουν και να ελέγχουν τη χρησιμοποίηση των προσωπικών τους 
δεδομένων, σύμφωνα με την οδηγία 1999/5/ΕΚ και με την απόφαση 87/95/ΕΟΚ 
του Συμβουλίου, της 22ας Δεκεμβρίου 1986, για την τυποποίηση στον τομέα 
της τεχνολογίας των πληροφοριών και των τηλεπικοινωνιών(10).</p><p></p><p>Άρθρο 15</p><p>Εφαρμογή ορισμένων διατάξεων της οδηγίας 95/46/ΕΚ</p><p>1.
 Τα κράτη μέλη δύνανται να λαμβάνουν νομοθετικά μέτρα για να περιορίζουν
 τα δικαιώματα και τις υποχρεώσεις που προβλέπονται στα άρθρα 5 και 6, 
στο άρθρο 8 παράγραφοι 1 έως 4 και στο άρθρο 9 της παρούσας οδηγίας, 
εφόσον ο περιορισμός αυτός αποτελεί αναγκαίο, κατάλληλο και ανάλογο 
μέτρο σε μια δημοκρατική κοινωνία για τη διαφύλαξη της εθνικής ασφάλειας
 (δηλαδή της ασφάλειας του κράτους), της εθνικής άμυνας, της δημόσιας 
ασφάλειας, και για την πρόληψη, διερεύνηση, διαπίστωση και δίωξη 
ποινικών αδικημάτων ή της άνευ αδείας χρησιμοποίησης του συστήματος 
ηλεκτρονικών επικοινωνιών, όπως προβλέπεται στο άρθρο 13 παράγραφος 1 
της οδηγίας 95/46/ΕΚ. Για το σκοπό αυτό, τα κράτη μέλη δύνανται, μεταξύ 
άλλων, να λαμβάνουν νομοθετικά μέτρα που θα προβλέπουν τη φύλαξη 
δεδομένων για ορισμένο χρονικό διάστημα για τους λόγους που αναφέρονται 
στην παρούσα παράγραφο. Όλα τα μέτρα που προβλέπονται στην παρούσα 
παράγραφο είναι σύμφωνα με τις γενικές αρχές του κοινοτικού δικαίου, 
συμπεριλαμβανομένων αυτών που αναφέρονται στο άρθρο 6 παράγραφοι 1 και 2
 της συνθήκης για την Ευρωπαϊκή Ένωση.</p><p>2. Οι διατάξεις του 
κεφαλαίου III της οδηγίας 95/46/ΕΚ περί ενδίκων μέσων, ευθύνης και 
κυρώσεων, ισχύουν όσον αφορά τις εθνικές διατάξεις που θεσπίζονται 
δυνάμει της παρούσας οδηγίας και όσον αφορά τα ατομικά δικαιώματα που 
απορρέουν από την παρούσα οδηγία.</p><p>3. Η ομάδα εργασίας για την 
προστασία των προσώπων έναντι της επεξεργασίας δεδομένων προσωπικού 
χαρακτήρα, η οποία έχει συσταθεί δυνάμει του άρθρου 29 της οδηγίας 
95/46/ΕΚ, εκτελεί επίσης τα καθήκοντα που προβλέπονται στο άρθρο 30 της 
εν λόγω οδηγίας, όσον αφορά θέματα που καλύπτονται από την παρούσα 
οδηγία, δηλαδή την προστασία των θεμελιωδών δικαιωμάτων και ελευθεριών 
και των εννόμων συμφερόντων στον τομέα των ηλεκτρονικών επικοινωνιών.</p><p></p><p>Άρθρο 16</p><p>Μεταβατικές ρυθμίσεις</p><p>1.
 Το άρθρο 12 δεν εφαρμόζεται σε εκδόσεις καταλόγων που έχουν ήδη 
παραχθεί ή διατεθεί στην αγορά σε έντυπη ή off-line ηλεκτρονική μορφή 
πριν τεθούν σε ισχύ οι εθνικές διατάξεις που θεσπίζονται κατ' εφαρμογή 
της παρούσας οδηγίας.</p><p>2. Όταν τα προσωπικά δεδομένα συνδρομητών σε
 υπηρεσίες σταθερής ή κινητής δημόσιας τηλεφωνίας έχουν περιληφθεί σε 
δημόσιο κατάλογο συνδρομητών σύμφωνα με τις διατάξεις της οδηγίας 
95/46/ΕΚ και του άρθρου 11 της οδηγίας 97/66/EΚ πριν τεθούν σε ισχύ οι 
εθνικές διατάξεις που θεσπίζονται κατ' εφαρμογή της παρούσας οδηγίας, τα
 προσωπικά δεδομένα των συνδρομητών αυτών μπορούν να εξακολουθούν να 
περιλαμβάνονται στην έντυπη ή ηλεκτρονική μορφή του εν λόγω δημόσιου 
καταλόγου, συμπεριλαμβανομένων των μορφών που διαθέτουν λειτουργίες 
αναζήτησης, εκτός εάν οι συνδρομητές δηλώσουν άλλως, αφού ενημερωθούν 
πλήρως για τους σκοπούς και τις επιλογές σύμφωνα με το άρθρο 12 της 
παρούσας οδηγίας.</p><p></p><p>Άρθρο 17</p><p>Μεταφορά στο εθνικό δίκαιο</p><p>1.
 Τα κράτη μέλη θέτουν σε ισχύ τις αναγκαίες διατάξεις για να 
συμμορφωθούν με την παρούσα οδηγία, πριν από τις 31 Οκτωβρίου 2003. 
Ενημερώνουν αμέσως σχετικά την Επιτροπή.</p><p>Οι διατάξεις αυτές, όταν 
θεσπίζονται από τα κράτη μέλη, αναφέρονται στην παρούσα οδηγία ή 
συνοδεύονται από παρόμοια αναφορά κατά την επίσημη δημοσίευσή τους. Ο 
τρόπος της αναφοράς αυτής καθορίζεται από τα κράτη μέλη.</p><p>2. Τα 
κράτη μέλη ανακοινώνουν στην Επιτροπή το κείμενο των διατάξεων 
εσωτερικού δικαίου που θεσπίζουν στον τομέα που διέπεται από την παρούσα
 οδηγία, καθώς και τις τυχόν μεταγενέστερες τροποποιήσεις των εν λόγω 
διατάξεων.</p><p></p><p>Άρθρο 18</p><p>Αναθεώρηση</p><p>Η Επιτροπή 
υποβάλλει στο Ευρωπαϊκό Κοινοβούλιο και το Συμβούλιο, το αργότερο σε μια
 τριετία μετά την ημερομηνία που αναφέρεται στο άρθρο 17 παράγραφος 1, 
έκθεση σχετικά με την εφαρμογή της παρούσας οδηγίας και τις συνέπειές 
της για τους οικονομικούς παράγοντες και τους καταναλωτές, ειδικότερα σε
 ό,τι αφορά τις διατάξεις για τις αυτόκλητες κλήσεις, λαμβάνοντας υπόψη 
το διεθνές περιβάλλον. Για τον σκοπό αυτό, η Επιτροπή μπορεί να ζητήσει 
πληροφορίες από τα κράτη μέλη, οι οποίες παρέχονται χωρίς αδικαιολόγητη 
καθυστέρηση. Η Επιτροπή υποβάλλει, ενδεχομένως, προτάσεις για την 
τροποποίηση της παρούσας οδηγίας λαμβάνοντας υπόψη τα πορίσματα της εν 
λόγω έκθεσης, τυχόν αλλαγές στον τομέα, καθώς και οποιαδήποτε άλλη 
πρόταση θεωρηθεί απαραίτητη προκειμένου να βελτιωθεί η 
αποτελεσματικότητα της παρούσας οδηγίας.</p><p></p><p>Άρθρο 19</p><p>Κατάργηση</p><p>Η οδηγία 97/66/ΕΚ καταργείται από την ημερομηνία που αναφέρεται στο άρθρο 17 παράγραφος 1.</p><p>Οι παραπομπές στην καταργούμενη οδηγία θεωρούνται ως παραπομπές στην παρούσα οδηγία.</p><p></p><p>Άρθρο 20</p><p>Θέση σε ισχύ</p><p>Η οδηγία αρχίζει να ισχύει την ημέρα της δημοσίευσής της στην Επίσημη Εφημερίδα των Ευρωπαϊκών Κοινοτήτων.</p><p></p><p>Άρθρο 21</p><p>Αποδέκτες</p><p>Η παρούσα οδηγία απευθύνεται στα κράτη μέλη.</p><p></p><p>Βρυξέλλες, 12 Ιουλίου 2002.</p><p></p><p>Για το Ευρωπαϊκό Κοινοβούλιο</p><p>Ο Πρόεδρος</p><p>P. Cox</p><p></p><p>Για το Συμβούλιο</p><p>Ο Πρόεδρος</p><p>T. Pedersen</p><p></p><p>(1) ΕΕ C 365 Ε της 19.12.2000, σ. 223.</p><p>(2) ΕΕ C 123 της 25.4.2001, σ. 53.</p><p>(3)
 Γνώμη του Ευρωπαϊκού Κοινοβουλίου της 13ης Νοεμβρίου 2001 (δεν έχει 
ακόμα δημοσιευθεί στην Επίσημη Εφημερίδα), κοινή θέση του Συμβουλίου της
 28ης Ιανουαρίου 2002 (ΕΕ C 113 Ε της 14.5.2002, σ. 39) και απόφαση του 
Ευρωπαϊκού Κοινοβουλίου της 30ής Μαΐου 2002 (δεν έχει ακόμα δημοσιευθεί 
στην Επίσημη Εφημερίδα). Απόφαση του Συμβουλίου της 25ης Ιουνίου 2002.</p><p>(4) ΕΕ L 281 της 23.11.1995, σ. 31.</p><p>(5) ΕΕ L 24 της 30.1.1998, σ. 1.</p><p>(6) ΕΕ L 178 της 17.7.2000, σ. 1.</p><p>(7) ΕΕ L 91 της 7.4.1999, σ. 10.</p><p>(8) ΕΕ L 108 της 24.4.2002, σ. 33.</p><p>(9) ΕΕ L 204 της 21.7.1998, σ. 37· οδηγία όπως τροποποιήθηκε από την οδηγία 98/48/ΕΚ (ΕΕ L 217 της 5.8.1998, σ. 18).</p><p>(10) ΕΕ L 36 της 7.2.1987, σ. 31· απόφαση όπως τροποποιήθηκε τελευταία από την πράξη προσχώρησης 1994.</p><p> </p>

<p></p>
</div>
</body></html>